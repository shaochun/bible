<html>

<head>
	<meta http-equiv="Content-Type" content="text/html; charset=utf-8">
	<title>POJ Bible</title>
	<link rel="stylesheet" href="styles/website.css" type="text/css" media="screen">
</head>

<body>
	<section>
		
		

		<div class="p_outer"><div class="p_left"> <div class="chap">=== 創世記 · 第 1 章 ===</div><p>
<sup>1</sup> 源起頭上帝創造天kap地。
<sup>2</sup> 地是空空渾沌；深淵ê面上烏暗；上帝ê神運動tī水面。
<sup>3</sup> 上帝講，Tio̍h有光，就有光。
<sup>4</sup> 上帝看光，是好；上帝將光暗分開。
<sup>5</sup> 上帝叫hit-ê光做日，叫暗做暝。有ê-hng有早起，是頭一日。：
<sup>6</sup> 上帝講，Chiah-ê水ê中間tio̍h有穹蒼，將水kap水分開。
<sup>7</sup> 上帝就造穹蒼，來分開穹蒼下ê水kap穹蒼頂ê水；就有án-ni。
<sup>8</sup> 上帝叫穹蒼做天。有ê-hng有早起，是第二日。
<sup>9</sup> 上帝講，天下chiah-ê水tio̍h聚集到一所在，乾地tio̍h出現；就有án-ni。
<sup>10</sup> 上帝叫乾地做地；叫聚集ê水做海；上帝看伊是好。
<sup>11</sup> 上帝講，地tio̍h發草，以及結子ê菜蔬，kap照類生果子ê樹，hit內面有伊ê chí，tī地上；就有án-ni。
<sup>12</sup> 地就發草，kap照類結chí ê菜蔬，kap照類生果子ê樹，內面有伊ê chí；上帝看伊是好。
<sup>13</sup> 有ê-hng有早起，是第三日。
<sup>14</sup> 上帝講，天裡ê穹蒼tio̍h有發光ê體，來分別日暝；也thang做兆頭，四季，日，年；
<sup>15</sup> 亦hō͘ in做光體tī天ê穹蒼，照光tī地上；就有án-ni。
<sup>16</sup> 上帝就造大ê光體兩個；大ê光體來管日時，細ê光體來管暝時；也造星辰。
<sup>17</sup> 上帝hē in tī天裡ê穹蒼，hō͘ in照光tī地裡；
<sup>18</sup> 也beh管有日暝，分別光暗。上帝看伊是好。
<sup>19</sup> 有ê-hng有早起，是第四日。
<sup>20</sup> 上帝講，水tio̍h生湠chōe-chōe有活命ê動物；鳥飛tī地ê頂面，天裡ê穹蒼。
<sup>21</sup> 上帝就創造海裡ê大魚，以及水所生chōe-chōe有活命ê動物，各照伊ê類，koh創造ta̍k樣ê飛鳥，照伊ê類；上帝看伊是好。
<sup>22</sup> 上帝賜福in，講，Tio̍h生湠加添真chōe，充滿tī海裡ê水，也hō͘鳥隻生湠chōe-chōe tī地裡。
<sup>23</sup> 有ê-hng有早起，是第五日。
<sup>24</sup> 上帝講，地tio̍h生有活命ê動物，照伊ê類，cheng-siⁿ，蟲thōa，地上ê走獸，照伊ê類；就有án-ni。
<sup>25</sup> 上帝就造地上ê走獸照伊ê類，cheng-siⁿ照伊ê類，地上一切ê蟲thōa照伊ê類；上帝看伊是好。
<sup>26</sup> 上帝講，咱tio̍h造人親像咱ê像，照咱ê款；hō͘ in管理海裡ê魚，天裡ê鳥，kap cheng-siⁿ，kap全地，以及地上teh sô ê蟲thōa。
<sup>27</sup> 上帝就創造人親像伊家己ê像，照上帝ê像創造伊；創造in男ê女ê。
<sup>28</sup> 上帝賜福in；上帝koh對in講，Tio̍h生湠真chōe，充滿tī地上，來khah贏伊；也tio̍h治理海裡ê魚，天裡ê鳥，kap地上一切所振動ê活物。
<sup>29</sup> 上帝講，我有hō͘ lín遍地上一切結chí ê菜蔬，koh一切ê樹，其中有結子ê樹ê果子；lóng hō͘ lín做食物。
<sup>30</sup> 論到地上一切ê走獸，天中一切ê鳥，kap地上一切會振動有活命ê物，我將一切青草hō͘ in做食物；就有án-ni。
<sup>31</sup> 上帝看伊一切所造ê，看ah，真好。有ê-hng有早起，是第六日。

</p></div><div class="p_right"><div class="chap">=== 創世記 · 第 1 章 ===</div><p>
<sup>1</sup> Goân-khí-thâu Siōng-tè chhòng-chō thiⁿ kap tōe.
<sup>2</sup> Tōe sī khang-khang hūn-tūn; chhim-ian ê bīn-chiūⁿ o͘-àm; Siōng-tè ê Sîn ūn-tōng tī chúi-bīn.
<sup>3</sup> Siōng-tè kóng, Tio̍h ū kng, chiū ū kng.
<sup>4</sup> Siōng-tè khòaⁿ kng, sī hó; Siōng-tè chiong kng àm pun-khui.
<sup>5</sup> Siōng-tè kiò hit ê kng chòe Ji̍t, kiò àm chòe Mî.  Ū ê-hng ū chá-khí, sī thâu chi̍t-ji̍t.
<sup>6</sup> Siōng-tè kóng, Chiah ê chúi ê tiong-kan tio̍h ū kiong-chhong, chiong chúi kap chúi pun-khui.
<sup>7</sup> Siōng-tè chiū chō kiong-chhong, lâi hun-khui kiong-chhong-ē ê chúi kap kiong-chhong-téng ê chúi;  chiū ū án-ni.
<sup>8</sup> Siōng-tè kiò kiong-chhong chòe Thiⁿ.  Ū ê-hng ū chá-khí, sī tē-jī ji̍t.
<sup>9</sup> Siōng-tè kóng, Thiⁿ-ē chiah ê chúi tio̍h chū-chi̍p kàu chi̍t só͘-chāi, ta-tōe tio̍h chhut-hiān;  chiū ū án-ni.
<sup>10</sup> Siōng-tè kiò ta-tōe chòe Tōe;  kiò chū-chi̍p ê chúi chòe Hái;  Siōng-tè khòaⁿ-i sī hó.
<sup>11</sup> Siōng-tè kóng, Tōe tio̍h hoat-chháu, í-ki̍p kiat-chí ê chhài-soe, kap chiàu-lūi siⁿ ké-chí ê chhiū, hit lāi-bīn ū i ê chí, tī tōe-chiūⁿ;  chiū ū án-ni.
<sup>12</sup> Tōe chiū hoat-chháu, kap chiàu-lūi kiat-chí ê chhài-soe, kap chiàu-lūi siⁿ ké-chí ê chhiū, lāi-bīn ū i ê chí;  Siōng-tè khòaⁿ-i sī hó.
<sup>13</sup> Ū ê-hng ū chá-khí, sī tē-saⁿ ji̍t.
<sup>14</sup> Siōng-tè kóng, Thiⁿ-ni̍h ê kiong-chhong tio̍h ū hoat-kng ê thé, lâi hun-piat ji̍t-mî; iā thang chòe tiāu-thâu, sù-kùi, ji̍t, nî;
<sup>15</sup> ia̍h hō͘ in chòe kng-thé tī thiⁿ ê kiong-chhong, chiò-kng tī tōe-chiūⁿ;  chiū ū án-ni.
<sup>16</sup> Siōng-tè chiū chō tōa ê kng-thé nn̄g-ê;  tōa ê kng-thé lâi koán ji̍t-sî, sòe ê kng-thé lâi koán mî-sî;  iā chō chhiⁿ-sîn.
<sup>17</sup> Siōng-tè hē in tī thiⁿ-ni̍h ê kiong-chhong, hō͘ in chiò kng tī tōe-ni̍h;
<sup>18</sup> iā beh koán ū ji̍t mî, hun-piat kng àm.  Siōng-tè khòaⁿ-i sī hó.
<sup>19</sup> Ū ê-hng ū chá-khí, sī tē-sì ji̍t.
<sup>20</sup> Siōng-tè kóng, Chúi tio̍h siⁿ-thòaⁿ chōe-chōe ū oa̍h-miā ê tōng-bu̍t;  chiáu pe tī tōe ê téng-bīn, thiⁿ-ni̍h ê kiong-chhong.
<sup>21</sup> Siōng-tè chiū chhòng-chō hái-ni̍h ê tōa-hî, í-ki̍p chúi só͘ siⁿ chōe-chōe ū oa̍h-miā ê tōng-bu̍t, kok chiàu i ê lūi, koh chhòng-chō ta̍k-iūⁿ ê pe-chiáu, chiàu i ê lūi;  Siōng-tè khòaⁿ-i sī hó.
<sup>22</sup> Siōng-tè sù-hok in, kóng, Tio̍h siⁿ-thòaⁿ ke-thiⁿ chin-chōe, chhiong-móa tī hái-ni̍h ê chúi, iā hō͘ chiáu-chiah siⁿ-thòaⁿ chōe-chōe tī tōe-ni̍h.
<sup>23</sup> Ū ê-hng ū chá-khí, sī tē-gō͘ ji̍t.
<sup>24</sup> Siōng-tè kóng, Tōe tio̍h siⁿ ū oa̍h-miā ê tōng-bu̍t, chiàu i ê lūi, cheng-siⁿ, thâng-thōa, tōe-chiūⁿ ê cháu-siù, chiàu i ê lūi;  chiū ū án-ni.
<sup>25</sup> Siōng-tè chiū chō tōe-chiūⁿ ê cháu-siù chiàu i ê lūi, cheng-siⁿ chiàu i ê lūi, tōe-chiūⁿ it-chhè ê thâng-thōa chiàu i ê lūi;  Siōng-tè khòaⁿ-i sī hó.
<sup>26</sup> Siōng-tè kóng, Lán tio̍h chō lâng chhin-chhiūⁿ lán ê siōng, chiàu lán ê khoán;  hō͘ in koán-lí hái-ni̍h ê hî, thiⁿ-ni̍h ê chiáu, kap cheng-siⁿ, kap choân-tōe, í-ki̍p tōe-chiūⁿ teh sô ê thâng-thōa.
<sup>27</sup> Siōng-tè chiū chhòng-chō lâng chhin-chhiūⁿ I ka-kī ê siōng, chiàu Siōng-tè ê siōng chhòng-chō i;  chhòng-chō in lâm-ê lú-ê.
<sup>28</sup> Siōng-tè sù-hok in; Siōng-tè koh tùi in kóng, Tio̍h siⁿ-thòaⁿ chin-chōe, chhiong-móa tī tōe-chiūⁿ, lâi khah-iâⁿ i;  iā tio̍h tī-lí hái-ni̍h ê hî, thiⁿ-ni̍h ê chiáu, kap tōe-chiūⁿ it-chhè só͘ tín-tāng ê oa̍h-mi̍h.
<sup>29</sup> Siōng-tè kóng, Góa ū hō͘ lín piàn tōe-chiūⁿ it-chhè kiat-chí ê chhài-soe, koh it-chhè ê chhiū, kî-tiong ū kiat-chí ê chhiū ê ké-chí;  lóng hō͘ lín chòe chia̍h-mi̍h.
<sup>30</sup> Lūn-kàu tōe-chiūⁿ it-chhè ê cháu-siù, thiⁿ-tiong it-chhè ê chiáu, kap tōe-chiūⁿ it-chhè ōe tín-tāng ū oa̍h-miā ê mi̍h, Góa chiong it-chhè chhiⁿ-chháu hō͘ in chòe chia̍h-mi̍h;  chiū ū án-ni.
<sup>31</sup> Siōng-tè khòaⁿ I it-chhè só͘ chō-ê, khòaⁿ ah, chin-hó.  Ū ê-hng ū chá-khí, sī tē-la̍k ji̍t.

</p></div></div><div class="p_outer"><div class="p_left"> <div class="chap">=== 創世記 · 第 2 章 ===</div><p>
<sup>1</sup> 天地kap祂一切所有ê已經做完。
<sup>2</sup> Tī第七日，上帝完祂所造ê工；就tī第七日歇祂一切所造ê工。
<sup>3</sup> 上帝賜福tī第七日，定做聖日；因為tī chit日上帝停祂一切創造ê工，就安歇。
<sup>4</sup> 天地創造ê來歷，tī耶和華上帝造地kap天ê日，親像下底。
<sup>5</sup> 山野一切ê草木未有tī地裡；山野一切ê菜蔬未有發；因為耶和華上帝無落雨tī地裡，也無人thang種作hit-ê土地。
<sup>6</sup> 總是有霧tùi地起，潤澤遍地面。
<sup>7</sup> 耶和華上帝用地上ê土粉chhiau做人，pûn活ê氣入伊ê鼻孔；人就成做活ê靈魂。
<sup>8</sup> 耶和華上帝tī東方，tī伊甸，種一個園；將所造ê人hē tī-hia。
<sup>9</sup> 耶和華上帝hō͘ ta̍k樣ê樹tùi地裡發起來，好看也好食；tī園ê中間koh有活命ê樹，kap分別好pháiⁿ ê樹。
<sup>10</sup> 伊甸有河流出來灌ak hit-ê園；tùi-hia分開做四條。
<sup>11</sup> 頭一條名叫Pí-sùn；就是se̍h流tī Hap-hui-la̍h全地ê；tī-hia有出金；
<sup>12</sup> hit位ê金是真好；亦出珍珠、碧玉。
<sup>13</sup> 第二條名叫Ki-hùn，就是se̍h流tī Kó͘-si̍t全地ê。
<sup>14</sup> 第三條名叫Hi-tí-kiat，就是流tī亞述ê東勢ê。第四條就是Pek-lat。
<sup>15</sup> 耶和華上帝將hit-ê人hē tī伊甸園，來種作顧守。
<sup>16</sup> 耶和華上帝吩咐hit-ê人講，園內ta̍k號樹ê果子，thang隨意來食。
<sup>17</sup> 總是分別好pháiⁿ ê樹，伊ê果子m̄-thang食；因為食ê日你的確死。
<sup>18</sup> 耶和華上帝講，人單身家己tòa m̄好；我beh kā伊造一個幫贊ê，來匹配伊。
<sup>19</sup> 耶和華上帝用土做山野ta̍k樣ê走獸，以及空中ta̍k樣ê飛鳥；chhōa到hit人ê面前，看伊beh稱in甚麼名；見若伊所稱ta̍k樣活物ê，就做hit-ê物ê名。
<sup>20</sup> Hit-ê人就kā一切ê cheng-siⁿ，kap空中ê飛鳥，kap山野一切ê走獸lóng號名；總是chhē無一個thang做hit人ê幫贊，來匹配伊。
<sup>21</sup> 耶和華上帝hō͘ hit-ê人睏重眠，伊就睏；就the̍h伊ê hia̍p骨一支，包密伊ê肉。
<sup>22</sup> 耶和華上帝就將tùi hit人所the̍h出ê hia̍p骨，造成一個cha-bó͘人，chhōa來就近hit人。
<sup>23</sup> Hit人講，Taⁿ chit-ê是我骨內ê骨，肉內ê肉；beh稱做cha-bó͘人，因為伊是tùi ta-po͘人the̍h出。
<sup>24</sup> 所以人beh離開伊ê父母，結聯伊ê bó͘，in就成做一體。
<sup>25</sup> Ang-bó͘兩人平平thǹg-pak-theh，也無見笑。

</p></div><div class="p_right"><div class="chap">=== 創世記 · 第 2 章 ===</div><p>
<sup>1</sup> Thiⁿ tōe kap I it-chhè só͘-ū-ê í-keng chòe-oân.
<sup>2</sup> Tī tē-chhit ji̍t, Siōng-tè oân I só͘ chō ê kang;  chiū tī tē-chhit ji̍t hioh I it-chhè só͘ chō ê kang.
<sup>3</sup> Siōng-tè sù-hok tī tē-chhit ji̍t, tēng chòe sèng-ji̍t;  in-ūi tī chit-ji̍t Siōng-tè thêng I it-chhè chhòng-chō ê kang, chiū an-hioh.
<sup>4</sup> Thiⁿ tōe chhòng-chō ê lâi-le̍k, tī Iâ-hô-hoa Siōng-tè chō tōe kap thiⁿ ê ji̍t, chhin-chhiūⁿ ē-tóe.
<sup>5</sup> Soaⁿ-iá it-chhè ê chháu-ba̍k bē ū tī tōe-ni̍h;  soaⁿ-iá it-chhè ê chhài-soe bē ū hoat;  in-ūi Iâ-hô-hoa Siōng-tè bô lo̍h-hō͘ tī tōe-ni̍h, iā bô lâng thang chèng-choh hit ê thó͘-tōe.
<sup>6</sup> Chóng-sī ū bū tùi tōe khí, lūn-te̍k piàn tōe-bīn.
<sup>7</sup> Iâ-hô-hoa Siōng-tè ēng tōe-chiūⁿ ê thô͘-hún chhiau chòe lâng, pûn oa̍h ê khì ji̍p i ê phīⁿ-khang;  lâng chiū chiâⁿ-chòe oa̍h ê lêng-hûn.
<sup>8</sup> Iâ-hô-hoa Siōng-tè tī tang-hng, tī Ai-tiân, chèng chi̍t ê hn̂g;  chiong só͘ chō ê lâng hē tī-hia.
<sup>9</sup> Iâ-hô-hoa Siōng-tè hō͘ ta̍k-iūⁿ ê chhiū tùi tōe-ni̍h hoat-khí-lâi, hó-khòaⁿ iā hó-chia̍h;  tī hn̂g ê tiong-kan koh ū oa̍h-miā ê chhiū, kap hun-piat hó-pháiⁿ ê chhiū.
<sup>10</sup> Ai-tiân ū hô lâu-chhut lâi koàn-ak hit ê hn̂g;  tùi-hia hun-khui chòe sì-tiâu.
<sup>11</sup> Thâu-chi̍t-tiâu miâ-kiò Pí-sùn;  chiū-sī se̍h-lâu tī Hap-hui-la̍h choân-tōe-ê; tī-hia ū chhut kim;
<sup>12</sup> hit-ūi ê kim sī chin-hó;  ia̍h chhut chin-chu phek-ge̍k.
<sup>13</sup> Tē-jī-tiâu miâ kiò Ki-hùn, chiū-sī se̍h-lâu tī Kó͘-si̍t choân-tōe-ê.
<sup>14</sup> Tē-saⁿ-tiâu miâ-kiò Hi-tí-kiat, chiū-sī lâu tī A-su̍t ê tang-sì-ê.  Tē-sì-tiâu chiū-sī Pek-lat.
<sup>15</sup> Iâ-hô-hoa Siōng-tè chiong hit ê lâng hē tī Ai-tiân hn̂g, lâi chèng-choh kò͘-siú.
<sup>16</sup> Iâ-hô-hoa Siōng-tè hoan-hù hit ê lâng kóng, Hn̂g-lāi ta̍k-hō chhiū ê ké-chí, thang sûi-ì lâi chia̍h.
<sup>17</sup> Chóng-sī hun-piat hó-pháiⁿ ê chhiū, i ê ké-chí m̄-thang chia̍h;  in-ūi chia̍h ê ji̍t lí tek-khak sí.
<sup>18</sup> Iâ-hô-hoa Siōng-tè kóng, Lâng toaⁿ-sin ka-kī tòa m̄-hó;  Góa beh kā i chō chi̍t ê pang-chān-ê, lâi phit-phòe i.
<sup>19</sup> Iâ-hô-hoa Siōng-tè ēng thô͘ chòe soaⁿ-iá ta̍k-iūⁿ ê cháu-siù, í-ki̍p khong-tiong ta̍k-iūⁿ ê pe-chiáu;  chhōa kàu hit-lâng ê bīn-chêng, khòaⁿ i beh chheng in sím-mi̍h miâ;  kìⁿ-nā i só͘ chheng ta̍k-iūⁿ oa̍h-mi̍h-ê, chiū chòe hit ê mi̍h ê miâ.
<sup>20</sup> Hit ê lâng chiū kā it-chhè ê cheng-siⁿ, kap khong-tiong ê pe-chiáu, kap soaⁿ-iá it-chhè ê cháu-siù lóng hō miâ;  chóng-sī chhē bô chi̍t-ê thang chòe hit lâng ê pang-chān, lâi phit-phòe i.
<sup>21</sup> Iâ-hô-hoa Siōng-tè hō͘ hit ê lâng khùn tāng-bîn, i chiū khùn;  chiū the̍h i ê hia̍p-kut chi̍t-ki, pau-ba̍t i ê bah.
<sup>22</sup> Iâ-hô-hoa Siōng-tè chiū chiong tùi hit-lâng só͘ the̍h-chhut ê hia̍p-kut, chō-chiâⁿ chi̍t ê cha-bó͘-lâng, chhōa lâi chiū-kūn hit-lâng.
<sup>23</sup> Hit-lâng kóng, Taⁿ chit-ê sī góa kut-lāi ê kut, bah-lāi ê bah;  beh chheng-chòe cha-bó͘-lâng, in-ūi i sī tùi ta-po͘-lâng the̍h-chhut.
<sup>24</sup> Só͘-í lâng beh lī-khui i ê pē-bú, kiat-liân i ê bó͘, in chiū chiâⁿ-chòe chi̍t-thé.
<sup>25</sup> Ang-bó͘ nn̄g-lâng pîⁿ-pîⁿ thǹg-pak-theh, iā bô kiàn-siàu.

</p></div></div><div class="p_outer"><div class="p_left"> <div class="chap">=== 創世記 · 第 3 章 ===</div><p>
<sup>1</sup> 耶和華上帝所造山野一切ê活物，蛇是比in khah狡譎。蛇tùi婦人人講，上帝kiám有影講，園內一切ê樹，lín lóng m̄-thang食mah？
<sup>2</sup> 婦人人對蛇講，園內樹裡ê果子阮thang食；
<sup>3</sup> 只有園中央hit叢樹ê果子上帝bat講，Lín m̄-thang食伊，亦m̄-thang摸，驚了會死。
<sup>4</sup> 蛇對婦人人講，Lín無的確會死。
<sup>5</sup> 因為上帝知lín食ê日，lín ê目睭就會開，lín beh親像上帝，能分別好pháiⁿ。
<sup>6</sup> 婦人人看hit叢樹，好食亦合(kah)目；koh hit叢樹是thang欣慕，hō͘人有智慧；就挽伊ê果子食伊，續hō͘伊ê丈夫，伊亦食伊。
<sup>7</sup> In兩人ê目睭就開，chiah知in是thǹg-pak-theh；就pín無花果葉，為家己做裙。
<sup>8</sup> 日涼冷 ê時，耶和華上帝行遊tī園內；in聽見伊ê聲，hit人kap伊ê婦人人就bih tī園內ê樹中，來閃避耶和華上帝ê面。
<sup>9</sup> 耶和華上帝叫hit人，對伊講，你tī tah-lo̍h？
<sup>10</sup> 伊就講，我聽見你ê聲tī園內，我就驚，因為我thǹg-pak-theh；就家己bih。
<sup>11</sup> 講，Chī-chūi kā你講，你thǹg-pak-theh？我吩咐你m̄-thang食hit叢樹，你食伊mah？
<sup>12</sup> hit人講，你所hō͘我做伴ê婦人人，伊用hit叢樹ê果子hō͘我，我就食伊。
<sup>13</sup> 耶和華上帝對婦人人講，你所做是甚麼事？婦人人講，蛇引誘我，我就食。
<sup>14</sup> 耶和華上帝對蛇講，你已經做chit-ê，所以你受咒詛，比一切ê cheng-siⁿ，kap山野一切ê走獸，khah重；你beh用腹肚行，一生食土粉。
<sup>15</sup> 我beh hō͘你kap婦人人結冤仇，你ê後裔kap伊ê後裔亦結冤仇；伊beh傷你ê頭殼，你beh傷伊ê腳後tiⁿ。
<sup>16</sup> Koh對婦人人講，我的確大大加添你懷孕ê艱苦；你beh艱苦生kiáⁿ；你beh戀慕你ê丈夫，伊beh管轄你。
<sup>17</sup> 也對亞當講，你已經聽thàn你ê婦人人ê話，來食我所吩咐你講，你m̄-thang食伊ê；所以土地因為你ê緣故受咒詛；你一世人勞苦，chiah tùi伊得tio̍h食。
<sup>18</sup> 土地beh為tio̍h你發刺phè kap蒺藜；你也beh食園裡ê菜蔬。
<sup>19</sup> 你beh汗流滿面chiah thang得tio̍h食，到你歸土；因為你是tùi土the̍h出來；你本是土粉，也beh歸tī土粉。
<sup>20</sup> hit人kā伊ê bó͘號名，叫夏娃；因為伊做眾人ê老母。
<sup>21</sup> 耶和華上帝為tio̍h hit人kap伊ê bó͘用皮做衣服，hō͘ in穿。
<sup>22</sup> 耶和華上帝講，看ah，chit人已經kap咱相親像，能分別好pháiⁿ；taⁿ驚了伊伸手koh tùi活命樹挽，來食，就活到永遠；
<sup>23</sup> 所以耶和華上帝kah伊出伊甸園，來種作hit-ê土，就是伊所tùi伊出ê。
<sup>24</sup> 所以趕hit-ê人出；也tī伊甸園ê東勢安置Ki-lō͘兵kap四面轉旋發火燄ê劍，來防守活命樹ê路。

</p></div><div class="p_right"><div class="chap">=== 創世記 · 第 3 章 ===</div><p>
<sup>1</sup> Iâ-hô-hoa Siōng-tè só͘ chō soaⁿ-iá it-chhè ê oa̍h-mi̍h, chôa sī pí in khah káu-khiat.  Chôa tùi hū-jîn-lâng kóng, Siōng-tè kiám ū-iáⁿ kóng, Hn̂g-lāi it-chhè ê chhiū, lín lóng m̄-thang chia̍h mah?
<sup>2</sup> Hū-jîn-lâng tùi chôa kóng, Hn̂g-lāi chhiū-ni̍h ê ké-chí goán thang chia̍h;
<sup>3</sup> chí-ū hn̂g tiong-ng hit châng chhiū ê ké-chí Siōng-tè bat kóng, Lín m̄-thang chia̍h-i, ia̍h m̄-thang bong, kiaⁿ-liáu ōe sí.
<sup>4</sup> Chôa tùi hū-jîn-lâng kóng, Lín bô tek-khak ōe sí.
<sup>5</sup> In-ūi Siōng-tè chai lín chia̍h ê ji̍t, lín ê ba̍k-chiu chiū ōe khui, lín beh chhin-chhiūⁿ Siōng-tè, ōe hun-piat hó-pháiⁿ.
<sup>6</sup> Hū-jîn-lâng khòaⁿ hit châng chhiū, hó-chia̍h ia̍h kah-ba̍k;  koh hit châng chhiū sī thang him-bō͘, hō͘ lâng ū tì-hūi;  chiū bán i ê ké-chí chia̍h i, sòa hō͘ i ê tiōng-hu, i ia̍h chia̍h i.
<sup>7</sup> In nn̄g-lâng ê ba̍k-chiu chiū khui, chiah chai in sī thǹg-pak-theh;  chiū pín bû-hoa-kó hio̍h, ūi ka-kī chòe kûn.
<sup>8</sup> Ji̍t liâng-léng ê sî, Iâ-hô-hoa Siōng-tè kiâⁿ-iû tī hn̂g-lāi;  in thiaⁿ-kìⁿ I ê siaⁿ, hit-lâng kap i ê hū-jîn-lâng chiū bih tī hn̂g-lāi ê chhiū-tiong, lâi siám-pī Iâ-hô-hoa Siōng-tè ê bīn.
<sup>9</sup> Iâ-hô-hoa Siōng-tè kiò hit-lâng, tùi i kóng, Lí tī tah-lo̍h?
<sup>10</sup> I chiū kóng, Góa thiaⁿ-kìⁿ Lí ê siaⁿ tī hn̂g-lāi, góa chiū kiaⁿ, in-ūi góa thǹg-pak-theh;  chiū ka-kī bih.
<sup>11</sup> Kóng, Chī-chūi kā lí kóng, lí thǹg-pak-theh?  Góa hoan-hù lí m̄-thang chia̍h hit châng chhiū, lí chia̍h i mah?
<sup>12</sup> Hit-lâng kóng, Lí só͘ hō͘ góa chòe-phōaⁿ ê hū-jîn-lâng, i ēng hit châng chhiū ê ké-chí hō͘ góa, góa chiū chia̍h i.
<sup>13</sup> Iâ-hô-hoa Siōng-tè tùi hū-jîn-lâng kóng, Lí só͘ chòe sī sím-mi̍h sū?  Hū-jîn-lâng kóng, Chôa ín-iú góa, góa chiū chia̍h.
<sup>14</sup> Iâ-hô-hoa Siōng-tè tùi chôa kóng, Lí í-keng chòe chit-ê, só͘-í lí siū chiù-chó͘, pí it-chhè ê cheng-siⁿ, kap soaⁿ-iá it-chhè ê cháu-siù, khah-tāng;  lí beh ēng pak-tó͘ kiâⁿ, it-seng chia̍h thô͘-hún.
<sup>15</sup> Góa beh hō͘ lí kap hū-jîn-lâng kiat oan-siû, lí ê hō͘-è kap i ê hō͘-è ia̍h kiat oan-siû;  i beh siong lí ê thâu-khak, lí beh siong i ê kha-āu-tiⁿ.
<sup>16</sup> Koh tùi hū-jîn-lâng kóng, Góa tek-khak tōa-tōa ke-thiⁿ lí hoâi-īn ê kan-khó͘;  lí beh kan-khó͘ siⁿ-kiáⁿ;  lí beh loân-bō͘ lí ê tiōng-hu, i beh koán-hat lí.
<sup>17</sup> Iā tùi A-tong kóng, Lí í-keng thiaⁿ-thàn lí ê hū-jîn-lâng ê ōe, lâi chia̍h Góa só͘ hoan-hù lí kóng, Lí m̄-thang chia̍h-i ê;  só͘-í thó͘-tōe in-ūi lí ê iân-kò͘ siū chiù-chó͘;  lí chi̍t-sì-lâng lô-khó͘, chiah tùi i tit-tio̍h chia̍h.
<sup>18</sup> Thó͘-tōe beh ūi-tio̍h lí hoat chhì-phè kap che̍k-lê;  lí iā beh chia̍h hn̂g-ni̍h ê chhài-soe.
<sup>19</sup> Lí beh kōaⁿ-lâu móa-bīn chiah thang tit-tio̍h chia̍h, kàu lí kui thó͘;  in-ūi lí sī tùi thô͘ the̍h-chhut-lâi;  lí pún sī thô͘-hún, iā beh kui tī thô͘-hún.
<sup>20</sup> Hit-lâng kā i ê bó͘ hō miâ, kiò Hā-oa;  in-ūi i chòe chèng-lâng ê lāu-bú.
<sup>21</sup> Iâ-hô-hoa Siōng-tè ūi-tio̍h hit-lâng kap i ê bó͘ ēng phê chòe i-ho̍k, hō͘ in chhēng.
<sup>22</sup> Iâ-hô-hoa Siōng-tè kóng, Khòaⁿ ah, chit-lâng í-keng kap lán saⁿ chhin-chhiūⁿ, ōe hun-piat hó-pháiⁿ;  taⁿ kiaⁿ-liáu i chhun-chhiú koh tùi oa̍h-miā chhiū bán, lâi chia̍h, chiū oa̍h kàu éng-oán;
<sup>23</sup> só͘-í Iâ-hô-hoa Siōng-tè kah i chhut Ai-tiân hn̂g, lâi chèng-choh hit ê thô͘, chiū-sī i só͘ tùi i chhut ê.
<sup>24</sup> Só͘-í kóaⁿ hit ê lâng chhut;  iā tī Ai-tiân hn̂g ê tang-sì an-tì Ki-lō͘-peng kap sì-bīn tńg-se̍h hoat hé-iām ê kiàm,  lâi hông-siú oa̍h-miā chhiū ê lō͘.

</p></div></div><div class="p_outer"><div class="p_left"> <div class="chap">=== 創世記 · 第 4 章 ===</div><p>
<sup>1</sup> Hit人kap伊ê bó͘夏娃同房；夏娃就懷孕生該隱，講，我tùi耶和華庇佑得tio̍h kiáⁿ。
<sup>2</sup> Koh生伊ê小弟亞伯。亞伯是顧羊ê，該隱是作田ê。
<sup>3</sup> 到日後，該隱將土產做禮物獻hō͘耶和華。
<sup>4</sup> 亞伯也將羊群中頭chiūⁿ生ê羊kap伊ê油the̍h來獻。耶和華眷顧亞伯kap伊ê禮物；
<sup>5</sup> 總是無眷顧該隱kap伊ê禮物。該隱就大受氣，變面。
<sup>6</sup> 耶和華對該隱講，你啥事受氣？你啥事變面？
<sup>7</sup> 你若行好，kiám無得tio̍h監納？若無行好，罪孽埋伏tī門口；伊beh戀慕你，你beh管轄伊。
<sup>8</sup> 該隱kā伊ê小弟講。以後in tī山裡ê時，該隱攻擊伊ê小弟亞伯，kā伊thâi死。
<sup>9</sup> 耶和華對該隱講，你ê小弟亞伯tī tah-lo̍h？伊講，m̄知；我kiám是顧守我ê小弟ê mah？
<sup>10</sup> 伊講，你有做甚麼？Lín小弟ê血ê聲tùi地裡喉叫我。
<sup>11</sup> 地有開嘴對你ê手來接受lín小弟ê血，taⁿ你tùi chit-ê地受咒詛。
<sup>12</sup> 你種作，地無beh出土產hō͘你；你beh四界走，漂流地上。
<sup>13</sup> 該隱對耶和華講，我ê刑罰太重，過頭tī我所能當ê。
<sup>14</sup> 你今á日趕我離開chit-ê地面，無thang tòa tī你ê面前；我四界走漂流地上；見若tú-tio̍h我ê beh thâi死我。
<sup>15</sup> 耶和華對伊講，因為án-ni，見若thâi死該隱ê，beh受七倍ê報應。耶和華就kā該隱立一個記號，免得tú-tio̍h伊ê thâi死伊。
<sup>16</sup> 該隱就離開耶和華ê面前，去tī伊甸ê東勢，羅得ê地，khiā起。
<sup>17</sup> 該隱kap伊ê bó͘同房；伊ê bó͘懷孕生以諾；該隱起城，就照伊ê kiáⁿ ê名稱hit-ê城ê名做以諾。
<sup>18</sup> 以諾生Í-ná；Í-ná生Bí-hō͘-ngá-lī；Bí-hō͘-ngá-lī生Má-thó͘-sat-lī；Má-thó͘-sat-lī生La̍h-be̍k。
<sup>19</sup> La̍h-be̍k chhōa兩個bó͘；一個名A-tāi，一個名Sé-la̍h。
<sup>20</sup> A-tāi生Ngá-pat；伊做khiā起布棚飼cheng-siⁿ ê人ê祖。
<sup>21</sup> 伊ê小弟名Iû-pat；伊是做一切彈琴pûn簫ê人ê祖。
<sup>22</sup> Sé-la̍h也生Thó͘-pat-kai-ún；伊就是製造ta̍k樣銅鐵利器ê；Thó͘-pat-kai-ún ê姊妹就是Ná-má。
<sup>23</sup> La̍h-be̍k對伊兩個bó͘講：	A-tāi kap Sé-la̍h ah，tio̍h聽我ê聲，	La̍h-be̍k ê bó͘ ah，tio̍h致意聽我ê話；	人傷我，我thâi伊，	少年人害我，我thâi伊。
<sup>24</sup> 該隱ê伸冤若是七倍，	就La̍h-be̍k ê伸冤的確七十七倍。
<sup>25</sup> 亞當koh kap伊ê bó͘同房；伊ê bó͘生kiáⁿ，表名叫Siat；是講，上帝koh kā我設立一個kiáⁿ來替亞伯，因為該隱kā伊thâi死。
<sup>26</sup> Siat也生kiáⁿ，表名Í-lô-sū；hit時人chiah起頭求叫耶和華ê名。

</p></div><div class="p_right"><div class="chap">=== 創世記 · 第 4 章 ===</div><p>
<sup>1</sup> Hit-lâng kap i ê bó͘ Hā-oa tâng-pâng;  Hā-oa chiū hoâi-īn siⁿ Kai-ún, kóng, Góa tùi Iâ-hô-hoa pì-iū tit-tio̍h kiáⁿ.
<sup>2</sup> Koh siⁿ i ê sió-tī A-pek.  A-pek sī kò͘-iûⁿ-ê, Kai-ún sī choh-chhân-ê.
<sup>3</sup> Kàu ji̍t-āu, Kai-ún chiong thó͘-sán chòe lé-mi̍h hiàn hō͘ Iâ-hô-hoa.
<sup>4</sup> A-pek iā chiong iûⁿ-kûn-tiong thâu-chiūⁿ-siⁿ ê iûⁿ kap i ê iû the̍h-lâi hiàn.  Iâ-hô-hoa koàn-kò͘ A-pek kap i ê lé-mi̍h;
<sup>5</sup> chóng-sī bô koàn-kò͘ Kai-ún kap i ê lé-mi̍h.  Kai-ún chiū tōa siū-khì, pìⁿ-bīn.
<sup>6</sup> Iâ-hô-hoa tùi Kai-ún kóng, Lí siáⁿ-sū siū-khì?  lí siáⁿ-sū pìⁿ-bīn?
<sup>7</sup> Lí nā kiâⁿ-hó, kiám bô tit-tio̍h kàm-la̍p?  nā bô kiâⁿ-hó, chōe-gia̍t bâi-ho̍k tī mn̂g-kháu;  i beh loân-bō͘ lí, lí beh koán-hat i.
<sup>8</sup> Kai-ún kā i ê sió-tī kóng.  Í-āu in tī soaⁿ-ni̍h ê sî, Kai-ún kong-kek i ê sió-tī A-pek, kā i thâi-sí.
<sup>9</sup> Iâ-hô-hoa tùi Kai-ún kóng, Lí ê sió-tī A-pek tī tah-lo̍h?  I kóng, M̄-chai;  góa kiám-sī kò͘-siú góa ê sió-tī-ê mah?
<sup>10</sup> I kóng, Lí ū chòe sím-mi̍h?  Lín sió-tī ê huih ê siaⁿ tùi tōe-ni̍h âu-kiò Góa.
<sup>11</sup> Tōe ū khui-chhùi tùi lí ê chhiú lâi chiap-siū lín sió-tī ê huih, taⁿ lí tùi chit ê tōe siū chiù-chó͘.
<sup>12</sup> Lí chèng-choh, tōe bô beh chhut thó͘-sán hō͘ lí;  lí beh sì-kòe cháu, phiau-liû tōe-chiūⁿ.
<sup>13</sup> Kai-ún tùi Iâ-hô-hoa kóng, Góa ê hêng-hoa̍t thài-tāng, kè-thâu tī góa só͘ ōe-tng-ê.
<sup>14</sup> Lí kin-á-ji̍t kóaⁿ góa lī-khui chit ê tōe-bīn, bô thang tòa tī Lí ê bīn-chêng;  góa sì-kòe cháu phiau-liû tōe-chiūⁿ;  kìⁿ-nā tú-tio̍h góa ê beh thâi-sí góa.
<sup>15</sup> Iâ-hô-hoa tùi i kóng, In-ūi án-ni, kìⁿ-nā thâi-sí Kai-ún ê, beh siū chhit-pē ê pò-èng.  Iâ-hô-hoa chiū kā Kai-ún li̍p chi̍t ê kì-hō, bián-tit tú-tio̍h i ê thâi-sí i.
<sup>16</sup> Kai-ún chiū lī-khui Iâ-hô-hoa ê bīn-chêng, khì tī Ai-tiân ê tang-sì, Lô-tek ê tōe, khiā-khí.
<sup>17</sup> Kai-ún kap i ê bó͘ tâng-pâng;  i ê bó͘ hoâi-īn siⁿ Í-lo̍k;  Kai-ún khí siâⁿ, chiū chiàu i ê kiáⁿ ê miâ chheng hit ê siâⁿ ê miâ chòe Í-lo̍k.
<sup>18</sup> Í-lo̍k siⁿ Í-ná;  Í-ná siⁿ Bí-hō͘-ngá-lī;  Bí-hō͘-ngá-lī siⁿ Má-thó͘-sat-lī;  Má-thó͘-sat-lī siⁿ La̍h-be̍k.
<sup>19</sup> La̍h-be̍k chhōa nn̄g ê bó͘; chi̍t-ê miâ A-tāi, chi̍t-ê miâ Sé-la̍h.
<sup>20</sup> A-tāi siⁿ Ngá-pat;  i chòe khiā-khí pò͘-pîⁿ chhī cheng-siⁿ ê lâng ê chó͘.
<sup>21</sup> I ê sió-tī miâ Iû-pat;  i sī chòe it-chhè tôaⁿ-khîm pûn-siau ê lâng ê chó͘.
<sup>22</sup> Sé-la̍h iā siⁿ Thó͘-pat-kai-ún;  i chiū-sī chè-chō ta̍k-iūⁿ tâng thih lāi-khì ê;  Thó͘-pat-kai-ún ê chí-bē chiū-sī Ná-má.
<sup>23</sup> La̍h-be̍k tùi i nn̄g ê bó͘ kóng: 	A-tāi kap Sé-la̍h ah, tio̍h thiaⁿ góa ê siaⁿ, 	La̍h-be̍k ê bó͘ ah, tio̍h tì-ì thiaⁿ góa ê ōe;	Lâng siong góa, góa thâi i,	Siàu-liân lâng hāi góa, góa thâi i.
<sup>24</sup> Kai-ún ê sin-oan nā sī chhit-pē,	Chiū La̍h-be̍k ê sin-oan tek-khak chhit-cha̍p-chhit pē.
<sup>25</sup> A-tong koh kap i ê bó͘ tâng-pâng; i ê bó͘ siⁿ-kiáⁿ, piáu-miâ kiò Siat; sī kóng, Siōng-tè koh kā góa siat-li̍p chi̍t ê kiáⁿ lâi thòe A-pek, in-ūi Kai-ún kā i thâi-sí.
<sup>26</sup> Siat iā siⁿ-kiáⁿ, piáu-miâ Í-lô-sū;  hit-sî lâng chiah khí-thâu kiû-kiò Iâ-hô-hoa ê miâ.

</p></div></div><div class="p_outer"><div class="p_left"> <div class="chap">=== 創世記 · 第 5 章 ===</div><p>
<sup>1</sup> 亞當ê世系記tī下底，當上帝創造人ê日，是照上帝ê款式來造伊；
<sup>2</sup> 創造in ta-po͘ kap cha-bó͘；tī in受創造ê日，賜in福氣，稱in ê名叫人。
<sup>3</sup> 亞當一百三十歲生kiáⁿ照伊ê款，親像伊ê像，表名叫Siat。
<sup>4</sup> 亞當生Siat了後koh歷過八百年；其中iáu有生kiáⁿ cha-bó͘-kiáⁿ。
<sup>5</sup> 亞當計共享受九百三十歲，chiah死。
<sup>6</sup> Siat一百連五歲，生Í-lô-sū。
<sup>7</sup> Siat生Í-lô-sū ê了後iáu活八百連七年；其中有koh生kiáⁿ cha-bó͘-kiáⁿ。
<sup>8</sup> Siat計共享受九百一十二歲，chiah死。
<sup>9</sup> Í-lô-sū九十歲，生Kai-lâm。
<sup>10</sup> Í-lô-sū生Kai-lâm ê了後iáu活八百一十五年；其中有koh生kiáⁿ cha-bó͘-kiáⁿ。
<sup>11</sup> Í-lô-sū計共享受九百連五歲，chiah死。
<sup>12</sup> Kai-lâm七十歲，生Má-le̍k-lia̍t。
<sup>13</sup> Kai-lâm生Má-le̍k-lia̍t ê了後iáu活八百四十年；其中有koh生kiáⁿ cha-bó͘-kiáⁿ。
<sup>14</sup> Kai-lâm計共享受九百一十歲，chiah死。
<sup>15</sup> Má-le̍k-lia̍t六十五歲，生Ngá-lia̍t。
<sup>16</sup> Má-le̍k-lia̍t生Ngá-lia̍t ê了後iáu活八百三十年；其中有koh生kiáⁿ cha-bó͘-kiáⁿ。
<sup>17</sup> Má-le̍k-lia̍t計共享受八百九十五歲，chiah死。
<sup>18</sup> Ngá-lia̍t一百六十二歲，生以諾。
<sup>19</sup> Ngá-lia̍t生以諾ê了後iáu活八百年；其中有koh生kiáⁿ cha-bó͘-kiáⁿ。
<sup>20</sup> Ngá-lia̍t計共享受九百六十二歲，chiah死。
<sup>21</sup> 以諾六十五歲，生Má-thó͘-sat-la̍h。
<sup>22</sup> 以諾生Má-thó͘-sat-la̍h ê了後kap上帝相kap行三百年；其中有koh生kiáⁿ cha-bó͘-kiáⁿ。
<sup>23</sup> 以諾計共享受三百六十五歲。
<sup>24</sup> 以諾kap上帝相kap行，上帝接伊去；伊就無tī-teh。
<sup>25</sup> Má-thó͘-sat-la̍h一百八十七歲，生La̍h-be̍k。
<sup>26</sup> Má-thó͘-sat-la̍h生La̍h-be̍k ê了後iáu活七百八十二年；其中有koh生kiáⁿ cha-bó͘-kiáⁿ。
<sup>27</sup> Má-thó͘-sat-la̍h計共享受九百六十九歲，chiah死。
<sup>28</sup> La̍h-be̍k一百八十二歲，生一個kiáⁿ，
<sup>29</sup> 表名叫挪亞，講，耶和華bat咒詛地，hō͘咱做工勞苦；taⁿ chit-ê kiáⁿ beh安慰咱。
<sup>30</sup> La̍h-be̍k生挪亞ê了後iáu活五百九十五年；其中有koh生kiáⁿ cha-bó͘-kiáⁿ。
<sup>31</sup> La̍h-be̍k計共享受七百七十七歲，chiah死。
<sup>32</sup> 挪亞五百歲；生閃，含，雅弗。

</p></div><div class="p_right"><div class="chap">=== 創世記 · 第 5 章 ===</div><p>
<sup>1</sup> A-tong ê sè-hē kì tī ē-tóe.  Tng Siōng-tè chhòng-chō lâng ê ji̍t, sī chiàu Siōng-tè ê khoán-sit lâi chō i;
<sup>2</sup> chhòng-chō in ta-po͘ kap cha-bó͘;  tī in siū chhòng-chō ê ji̍t, sù in hok-khì, chheng in ê miâ kiò Lâng.
<sup>3</sup> A-tong chi̍t-pah saⁿ-cha̍p hè siⁿ-kiáⁿ chiàu i ê khoán, chhin-chhiūⁿ i ê siōng, piáu miâ kiò Siat.
<sup>4</sup> A-tong siⁿ Siat liáu-āu koh le̍k-kè poeh-pah nî;  kî-tiong iáu ū siⁿ kiáⁿ cha-bó͘-kiáⁿ.
<sup>5</sup> A-tong kè-kiōng hióng-siū káu-pah saⁿ-cha̍p hè, chiah sí.
<sup>6</sup> Siat chi̍t-pah liân gō͘ hè, siⁿ Í-lô-sū.
<sup>7</sup> Siat siⁿ Í-lô-sū ê liáu-āu iáu oa̍h poeh-pah liân chhit nî;  kî-tiong ū koh siⁿ kiáⁿ cha-bó͘-kiáⁿ.
<sup>8</sup> Siat kè-kiōng hióng-siū káu-pah it-cha̍p-jī hè, chiah sí.
<sup>9</sup> Í-lô-sū káu-cha̍p hè, siⁿ Kai-lâm.
<sup>10</sup> Í-lô-sū siⁿ Kai-lâm ê liáu-āu iáu oa̍h poeh-pah it-cha̍p-gō͘ nî;  kî-tiong ū koh siⁿ kiáⁿ cha-bó͘-kiáⁿ.
<sup>11</sup> Í-lô-sū kè-kiōng hióng-siū káu-pah liân gō͘ hè, chiah sí.
<sup>12</sup> Kai-lâm chhit-cha̍p hè, siⁿ Má-le̍k-lia̍t.
<sup>13</sup> Kai-lâm siⁿ Má-le̍k-lia̍t ê liáu-āu iáu oa̍h poeh-pah sì-cha̍p nî;  kî-tiong ū koh siⁿ kiáⁿ cha-bó͘-kiáⁿ.
<sup>14</sup> Kai-lâm kè-kiōng hióng-siū káu-pah it-cha̍p hè, chiah sí.
<sup>15</sup> Má-le̍k-lia̍t la̍k-cha̍p gō͘ hè, siⁿ Ngá-lia̍t.
<sup>16</sup> Má-le̍k-lia̍t siⁿ Ngá-lia̍t ê liáu-āu iáu oa̍h poeh-pah saⁿ-cha̍p nî;  kî-tiong ū koh siⁿ kiáⁿ cha-bó͘-kiáⁿ.
<sup>17</sup> Má-le̍k-lia̍t kè-kiōng hióng-siū poeh-pah káu-cha̍p gō͘ hè, chiah sí.
<sup>18</sup> Ngá-lia̍t chi̍t-pah la̍k-cha̍p jī hè, siⁿ Í-lo̍k.
<sup>19</sup> Ngá-lia̍t siⁿ Í-lo̍k ê liáu-āu iáu oa̍h poeh-pah nî; kî-tiong ū koh siⁿ kiáⁿ cha-bó͘-kiáⁿ.
<sup>20</sup> Ngá-lia̍t kè-kiōng hióng-siū káu-pah la̍k-cha̍p jī hè, chiah sí.
<sup>21</sup> Í-lo̍k la̍k-cha̍p gō͘ hè, siⁿ Má-thó͘-sat-la̍h.
<sup>22</sup> Í-lo̍k siⁿ Má-thó͘-sat-la̍h ê liáu-āu kap Siōng-tè saⁿ-kap kiâⁿ saⁿ-pah nî;  kî-tiong ū koh siⁿ kiáⁿ cha-bó͘-kiáⁿ.
<sup>23</sup> Í-lo̍k kè-kiōng hióng-siū saⁿ-pah la̍k-cha̍p gō͘ hè.
<sup>24</sup> Í-lo̍k kap Siōng-tè saⁿ-kap kiâⁿ, Siōng-tè chiap i khì; i chiū bô tī-teh.
<sup>25</sup> Má-thó͘-sat-la̍h chi̍t-pah poeh-cha̍p chhit hè, siⁿ La̍h-be̍k.
<sup>26</sup> Má-thó͘-sat-la̍h siⁿ La̍h-be̍k ê liáu-āu iáu oa̍h chhit-pah poeh-cha̍p jī nî;  kî-tiong ū koh siⁿ kiáⁿ cha-bó͘-kiáⁿ.
<sup>27</sup> Má-thó͘-sat-la̍h kè-kiōng hióng-siū káu-pah la̍k-cha̍p káu hè, chiah sí.
<sup>28</sup> La̍h-be̍k chi̍t-pah poeh-cha̍p jī hè, siⁿ chi̍t ê kiáⁿ,
<sup>29</sup> piáu-miâ kiò Ná-a, kóng, Iâ-hô-hoa bat chiù-chó͘ tōe, hō͘ lán chòe kang lô-khó͘;  taⁿ chit ê kiáⁿ beh an-ùi lán.
<sup>30</sup> La̍h-be̍k siⁿ Ná-a ê liáu-āu iáu oa̍h gō͘-pah káu-cha̍p gō͘ nî; kî-tiong ū koh siⁿ kiáⁿ cha-bó͘-kiáⁿ.
<sup>31</sup> La̍h-be̍k kè-kiōng hióng-siū chhit-pah chhit-cha̍p-chhit hè, chiah-sí.
<sup>32</sup> Ná-a gō͘-pah hè;  siⁿ Siám, Hâm, Ngá-hut.

</p></div></div><div class="p_outer"><div class="p_left"> <div class="chap">=== 創世記 · 第 6 章 ===</div><p>
<sup>1</sup> 人tī地上ná khah-chōe，也生cha-bó͘-kiáⁿ ê時，
<sup>2</sup> 上帝ê kiáⁿ看見人ê cha-bó͘-kiáⁿ súi，就照in所ài，娶in做bó͘。
<sup>3</sup> 耶和華講，人既然屬tī肉體，我ê神無beh永遠tiàm-tī in；但是in ê日子beh到一百二十年。
<sup>4</sup> Tī hit時有大漢人tī地面上；後來上帝ê kiáⁿ kap人ê cha-bó͘-kiáⁿ同房，in就生kiáⁿ，就是tùi古早英雄有名聲ê人。
<sup>5</sup> 耶和華看見人tī地上，罪惡真大，心內所想ê念頭ta̍k日lóng是pháiⁿ。
<sup>6</sup> 耶和華退悔伊造人tī世間；心內憂悶。
<sup>7</sup> 耶和華講，我beh tùi地上剿滅我所創造ê人；將人kap走獸、蟲thōa、飛鳥，lóng剿滅；因為我造in了有退悔。
<sup>8</sup> 只有挪亞得tio̍h恩典tī耶和華ê面前。
<sup>9</sup> 挪亞ê世系記tī下底，挪亞是義人；tī hit世代ê中間是完全ê人；挪亞kap上帝相kap行。
<sup>10</sup> 挪亞生三個kiáⁿ，就是閃、含、雅弗。
<sup>11</sup> 世界敗壞tī上帝ê面前；世界充滿強暴。
<sup>12</sup> 上帝看世界lóng敗壞；因為見有肉體ê in tī世界ê行做lóng是敗壞。
<sup>13</sup> 上帝tùi挪亞講，見有肉體ê我看in ê末期已經到，因為in ê強暴充滿tī世界；你看，我beh將in kap地做一下毀滅。
<sup>14</sup> 你tio̍h用松柏柴做大船，船內tio̍h隔房間，內外用瀝青油kô͘伊。
<sup>15</sup> 大船ê造法是án-ni：長三百肘，闊五十肘，高三十肘。
<sup>16</sup> 船tio̍h做窗á，高一肘；門tio̍h hē tī船邊；船tio̍h做三層，分上、中、下。
<sup>17</sup> 你看，我，我beh hō͘大水氾濫tī地上，來毀滅天下見若有活氣ê肉體；見若tī地上ê lóng會死。
<sup>18</sup> 總是我beh kap你立我ê約。你kap你ê kiáⁿ，你ê bó͘，你ê新婦，lóng tio̍h入大船。
<sup>19</sup> 見若有活氣ê肉體，ta̍k樣一對，一隻公ê，一隻母ê，你tio̍h帶in入大船，kap你相kap保全活命。
<sup>20</sup> 飛鳥各照伊ê類，cheng-siⁿ各照伊ê類，地上ê蟲thōa各照伊ê類，ta̍k樣一對beh到你hia來保全in ê活命。
<sup>21</sup> 你tio̍h the̍h ta̍k樣ê食物積聚teh，thang做你kap in ê食物。
<sup>22</sup> 挪亞就án-ni行；照上帝lóng總所命令ê去行。

</p></div><div class="p_right"><div class="chap">=== 創世記 · 第 6 章 ===</div><p>
<sup>1</sup> Lâng tī tōe-chiūⁿ ná khah-chōe, iā siⁿ cha-bó͘-kiáⁿ ê sî,
<sup>2</sup> Siōng-tè ê kiáⁿ khòaⁿ-kìⁿ lâng ê cha-bó͘-kiáⁿ súi, chiū chiàu in só͘ ài, chhōa in chòe bó͘.
<sup>3</sup> Iâ-hô-hoa kóng, Lâng kì-jiân sio̍k tī jio̍k-thé, Góa ê Sîn bô beh éng-oán tiàm tī in;  nā-sī in ê ji̍t-chí beh kàu chi̍t-pah jī-cha̍p nî.
<sup>4</sup> Tī hit-sî ū tōa-hàn lâng tī tōe-bīn-chiūⁿ;  āu-lâi Siōng-tè ê kiáⁿ kap lâng ê cha-bó͘-kiáⁿ tâng-pâng, in chiū siⁿ kiáⁿ, chiū-sī tùi kó͘-chá eng-hiông ū miâ-siaⁿ ê lâng.
<sup>5</sup> Iâ-hô-hoa khòaⁿ-kìⁿ lâng tī tōe-chiūⁿ, chōe-ok chin tōa, sim-lāi só͘ siūⁿ ê liām-thâu ta̍k-ji̍t lóng sī pháiⁿ.
<sup>6</sup> Iâ-hô-hoa thè-hóe I chō lâng tī sè-kan;  sim-lāi iu-būn.
<sup>7</sup> Iâ-hô-hoa kóng, Góa beh tùi tōe-chiūⁿ châu-bia̍t Góa só͘ chhòng-chō ê lâng;  chiong lâng kap cháu-siù, thâng-thōa, pe-chiáu, lóng châu-bia̍t;  in-ūi Góa chō in liáu ū thè-hóe.
<sup>8</sup> Chí-ū Ná-a tit-tio̍h un-tián tī Iâ-hô-hoa ê bīn-chêng.
<sup>9</sup> Ná-a ê sè-hē kì tī ē-tóe.  Ná-a sī gī-lâng;  tī hit sè-tāi ê tiong-kan sī oân-choân ê lâng;  Ná-a kap Siōng-tè saⁿ-kap kiâⁿ.
<sup>10</sup> Ná-a siⁿ saⁿ ê kiáⁿ, chiū-sī Siám, Hâm, Ngá-hut.
<sup>11</sup> Sè-kài pāi-hoāi tī Siōng-tè ê bīn-chêng;  sè-kài chhiong-móa kiông-pō.
<sup>12</sup> Siōng-tè khòaⁿ sè-kài lóng pāi-hoāi;  in-ūi kìⁿ ū jio̍k-thé-ê in tī sè-kài ê kiâⁿ-chòe lóng sī pāi-hoāi.
<sup>13</sup> Siōng-tè tùi Ná-a kóng, Kìⁿ ū jio̍k-thé-ê Góa khòaⁿ in ê boa̍t-kî í-keng kàu, in-ūi in ê kiông-pō chhiong-móa tī sè-kài;  lí khòaⁿ, Góa beh chiong in kap tōe chòe chi̍t-ē húi-bia̍t.
<sup>14</sup> Lí tio̍h ēng chhêng-peh-chhâ chòe tōa-chûn, chûn-lāi tio̍h keh pâng-keng, lāi-gōa ēng le̍k-chhiⁿ-iû kô͘ i.
<sup>15</sup> Tōa-chûn ê chō-hoat sī án-ni:  tn̂g saⁿ-pah tiú, khoah gō͘-cha̍p tiú, koâiⁿ saⁿ-cha̍p tiú.
<sup>16</sup> Chûn tio̍h chòe thang-á, koâiⁿ chi̍t tiú; mn̂g tio̍h hē tī chûn-piⁿ;  chûn tio̍h chòe saⁿ-chân, hun siōng, tiong, hā.
<sup>17</sup> Lí khòaⁿ,  Góa, Góa beh hō͘ tōa chúi hoàn-lām tī tōe-chiūⁿ, lâi húi-bia̍t thiⁿ-ē kìⁿ-nā ū oa̍h-khì ê jio̍k-thé;  kìⁿ-nā tī tōe-chiūⁿ-ê lóng ōe sí.
<sup>18</sup> Chóng-sī Góa beh kap lí li̍p Góa ê iok.  Lí kap lí ê kiáⁿ, lí ê bó͘, lí ê sim-pū, lóng tio̍h ji̍p tōa-chûn.
<sup>19</sup> Kìⁿ-nā ū oa̍h-khì ê jio̍k-thé, ta̍k-iūⁿ chi̍t-tùi, chi̍t-chiah kang-ê, chi̍t-chiah bú-ê, lí tio̍h tòa in ji̍p tōa-chûn, kap lí saⁿ-kap pó-choân oa̍h-miā.
<sup>20</sup> Pe-chiáu kok chiàu i ê lūi, cheng-siⁿ kok chiàu i ê lūi, tōe-chiūⁿ ê thâng-thōa kok chiàu i ê lūi, ta̍k-iūⁿ chi̍t-tùi beh kàu lí hia lâi pó-choân in ê oa̍h-miā.
<sup>21</sup> Lí tio̍h the̍h ta̍k-iūⁿ ê chia̍h-mi̍h chek-chū-teh, thang chòe lí kap in ê chia̍h-mi̍h.
<sup>22</sup> Ná-a chiū án-ni kiâⁿ;  chiàu Siōng-tè lóng-chóng só͘ bēng-lēng-ê khì kiâⁿ.

</p></div></div><div class="p_outer"><div class="p_left"> <div class="chap">=== 創世記 · 第 7 章 ===</div><p>
<sup>1</sup> 耶和華對挪亞講，你kap你全家lóng tio̍h入大船；因為tī chit世代ê中間我看見你tī我ê面前是義人。
<sup>2</sup> 見若清氣ê cheng-siⁿ，你tio̍h帶七隻公ê，七隻母ê；無清氣ê cheng-siⁿ，你tio̍h帶一隻公ê，一隻母ê。
<sup>3</sup> 天裡ê鳥也tio̍h帶，七隻公ê，七隻母ê，thang留in ê種活tī全地。
<sup>4</sup> 因為koh過七日，我beh落雨tī地上，四十日四十暝；將我所造ta̍k號ê活物lóng tùi地上剿滅。
<sup>5</sup> 挪亞就照耶和華所命令伊ê，一盡去行。
<sup>6</sup> 當大水氾濫tī地上ê時，挪亞六百歲。
<sup>7</sup> 挪亞就kap伊ê kiáⁿ，伊ê bó͘，伊ê新婦，lóng入大船，閃避大水。
<sup>8</sup> 清氣ê cheng-siⁿ，kap無清氣ê cheng-siⁿ，飛鳥，kap地上一切ê蟲thōa，
<sup>9</sup> lóng一對一對，有公ê有母ê，到挪亞hia，進入大船，照上帝命令挪亞ê。
<sup>10</sup> 過hiah-ê七日大水氾濫tī地上。
<sup>11</sup> 當挪亞六百歲，二月十七日，hit日深淵ê水源lóng裂開，天也破隙。
<sup>12</sup> 四十日四十暝落雨tī地面上。
<sup>13</sup> Tú-tú hit日，挪亞kap伊ê kiáⁿ，閃、含、雅弗，kap挪亞ê bó͘，kap伊三個新婦，lóng入大船；
<sup>14</sup> in kap百獸各照伊ê類，一切ê cheng-siⁿ各照伊ê類，一切sô tī地上ê蟲thōa各照伊ê類，一切有翼ê各照伊ê類，一切ê飛鳥各照伊ê類，lóng總進入大船。
<sup>15</sup> 見若肉體內面有活氣ê，lóng一對一對，到挪亞hia，入大船。
<sup>16</sup> 見若入大船ê，是有公有母ê肉體，照上帝所命令伊ê；耶和華就kā伊關teh。
<sup>17</sup> 水氾濫tī地上四十日；水漲ná高，hō͘大船chhèng浮，船就離地。
<sup>18</sup> 水勢真大，tī地上直直漲起來；船漂流tī水面。
<sup>19</sup> 水勢tī地上極其大；天下ê高山lóng hō͘伊淹密。
<sup>20</sup> 水勢比山加漲高十五肘；山lóng hō͘伊淹密。
<sup>21</sup> 見若tī地上有肉體ê動物，就是飛鳥、cheng-siⁿ、走獸，kap一切sô tī地上ê蟲thōa，以及所有ê眾人，lóng死。
<sup>22</sup> 見若tī乾地有鼻孔喘氣ê生靈lóng死。
<sup>23</sup> 見若地上一切ê活物lóng剿滅；人kap cheng-siⁿ、蟲thōa，以及天中ê飛鳥，in lóng tùi地上受剿滅；只有挪亞chham hiah-ê kap伊tī船裡ê留teh。
<sup>24</sup> 水勢真大tī地上，歷過一百五十日。

</p></div><div class="p_right"><div class="chap">=== 創世記 · 第 7 章 ===</div><p>
<sup>1</sup> Iâ-hô-hoa tùi Ná-a kóng, Lí kap lí choân-ke lóng tio̍h ji̍p tōa-chûn;  in-ūi tī chit sè-tāi ê tiong-kan Góa khòaⁿ-kìⁿ lí tī Góa ê bīn-chêng sī gī-lâng.
<sup>2</sup> Kìⁿ-nā chheng-khì ê cheng-siⁿ, lí tio̍h tòa chhit-chiah kang-ê, chhit-chiah bú-ê;  bô chheng-khì ê cheng-siⁿ, lí tio̍h tòa chi̍t-chiah kang-ê, chi̍t-chiah bú-ê.
<sup>3</sup> Thiⁿ-ni̍h ê chiáu iā tio̍h tòa, chhit-chiah kang-ê, chhit-chiah bú-ê, thang lâu in ê chéng oa̍h tī choân-tōe.
<sup>4</sup> In-ūi koh kè chhit-ji̍t, Góa beh lo̍h-hō͘ tī tōe-chiūⁿ, sì-cha̍p ji̍t sì-cha̍p mî;  chiong Góa só͘ chō ta̍k-hō ê oa̍h-mi̍h lóng tùi tōe-chiūⁿ châu-bia̍t.
<sup>5</sup> Ná-a chiū chiàu Iâ-hô-hoa só͘ bēng-lēng i ê, it-chīn khì kiâⁿ.
<sup>6</sup> Tng tōa-chúi hoàn-lām tī tōe chiūⁿ ê sî, Ná-a la̍k-pah hè.
<sup>7</sup> Ná-a chiū kap i ê kiáⁿ, i ê bó͘, i ê sim-pū, lóng ji̍p tōa-chûn, siám-pī tōa-chúi.
<sup>8</sup> Chheng-khì ê cheng-siⁿ, kap bô chheng-khì ê cheng-siⁿ, pe-chiáu, kap tōe-chiūⁿ it-chhè ê thâng-thōa,
<sup>9</sup> lóng chi̍t-tùi chi̍t-tùi, ū kang-ê ū bú-ê, kàu Ná-a hia, chìn-ji̍p tōa-chûn, chiàu Siōng-tè bēng-lēng Ná-a ê.
<sup>10</sup> Kè hiah ê chhit-ji̍t tōa-chúi hoàn-lām tī tōe-chiūⁿ.
<sup>11</sup> Tng Ná-a la̍k-pah hè, jī-ge̍h cha̍p-chhit ji̍t, hit-ji̍t chhim-ian ê chúi-goân lóng li̍h-khui, thiⁿ iā phòa-khiah.
<sup>12</sup> Sì-cha̍p ji̍t sì-cha̍p mî lo̍h-hō͘ tī tōe-bīn-chiūⁿ.
<sup>13</sup> Tú-tú hit-ji̍t Ná-a kap i ê kiáⁿ, Siám, Hâm, Ngá-hut, kap Ná-a ê bó͘, kap i saⁿ ê sim-pū, lóng ji̍p tōa-chûn;
<sup>14</sup> in kap pah-siù kok chiàu i ê lūi, it-chhè ê cheng-siⁿ kok chiàu i ê lūi, it-chhè sô tī tōe-chiūⁿ ê thâng-thōa kok chiàu i ê lūi, it-chhè ū-si̍t-ê kok chiàu i ê lūi, it-chhè ê pe-chiáu kok chiàu i ê lūi, lóng-chóng chìn-ji̍p tōa-chûn.
<sup>15</sup> Kìⁿ-nā jio̍k-thé lāi-bīn ū oa̍h-khì-ê, lóng chi̍t-tùi chi̍t-tùi, kàu Ná-a hia, ji̍p tōa-chûn.
<sup>16</sup> Kìⁿ-nā ji̍p tōa-chûn-ê, sī ū kang ū bú ê jio̍k-thé, chiàu Siōng-tè só͘ bēng-lēng i-ê;  Iâ-hô-hoa chiū kā i koaiⁿ-teh.
<sup>17</sup> Chúi hoàn-lām tī tōe-chiūⁿ sì-cha̍p-ji̍t;  chúi tiòng ná koâiⁿ, hō͘ tōa-chûn chhèng-phû, chûn chiū lī tōe.
<sup>18</sup> Chúi-sè chin-tōa, tī tōe-chiūⁿ ti̍t-ti̍t tiòng-khí-lâi;  chûn phiau-liû tī chúi-bīn.
<sup>19</sup> Chúi-sè tī tōe-chiūⁿ ke̍k-kî tōa;  thiⁿ-ē ê koâiⁿ-soaⁿ lóng hō͘ i im-ba̍t.
<sup>20</sup> Chúi-sè pí soaⁿ ke-tiòng koâiⁿ cha̍p-gō͘ tiú;  soaⁿ lóng hō͘ i im-ba̍t.
<sup>21</sup> Kìⁿ-nā tī tōe-chiūⁿ ū jio̍k-thé ê tōng-bu̍t, chiū-sī pe-chiáu, cheng-siⁿ, cháu-siù, kap it-chhè sô tī tōe-chiūⁿ ê thâng-thōa, í-ki̍p só͘ ū ê chèng-lâng, lóng sí.
<sup>22</sup> Kìⁿ-nā tī ta-tōe ū phīⁿ-khang chhoán-khùi ê seng-lêng lóng sí.
<sup>23</sup> Kìⁿ-nā tōe-chiūⁿ it-chhè ê oa̍h-mi̍h lóng châu-bia̍t;  lâng kap cheng-siⁿ, thâng-thōa, í-ki̍p thiⁿ-tiong ê pe-chiáu, in lóng tùi tōe-chiūⁿ siū châu-bia̍t;  chí-ū Ná-a chham hiah-ê kap i tī chûn-ni̍h-ê lâu-teh.
<sup>24</sup> Chúi-sè chin-tōa tī tōe-chiūⁿ, le̍k-kè chi̍t-pah gō͘-cha̍p-ji̍t.

</p></div></div><div class="p_outer"><div class="p_left"> <div class="chap">=== 創世記 · 第 8 章 ===</div><p>
<sup>1</sup> 上帝記得挪亞，kap一切ê活物，以及kap伊tī大船一切ê cheng-siⁿ；上帝hō͘風吹地，水就漸漸消蝕。
<sup>2</sup> 深淵ê水源，kap天ê空隙，lóng關密；天裡ê雨亦soah。
<sup>3</sup> 水tùi地上直直退；一百五十日後，水就漸漸消。
<sup>4</sup> 七月十七日，船掛(khòa)tī A-la̍h-lia̍p ê山。
<sup>5</sup> 水koh漸漸消，直直到十月。十月初一日，山頭chiah出現。
<sup>6</sup> 過四十日，挪亞開伊所做大船ê窗á；
<sup>7</sup> 放一隻烏鴉出去；烏鴉飛來飛去，直直到地上ê水乾。
<sup>8</sup> 伊koh放一隻鴿á出去，beh看水tùi地上退á-bē。
<sup>9</sup> 總是鴿á chhē無歇腳ê所在，就倒tńg來大船挪亞hia；因為遍地面iáu有水；挪亞伸手接(chih)伊，掠入大船。
<sup>10</sup> 伊koh thèng候七日，koh放鴿á出大船。
<sup>11</sup> 到ê-hng鴿á tò來伊hia，嘴咬一葉新ê橄欖葉；挪亞chiah知水tùi地上退lah。
<sup>12</sup> 伊koh thèng候七日，放鴿á出去；鴿á lóng無koh tò來。
<sup>13</sup> 到挪亞六百連一歲，正月初一日，地上ê水lóng乾；挪亞就掀開大船ê蓋，來看；就看見地面已經乾。
<sup>14</sup> 二月二七日，土地lóng乾。
<sup>15</sup> 上帝對挪亞講，
<sup>16</sup> 你kap你ê bó͘，你ê kiáⁿ，你ê新婦，lóng tio̍h出大船。
<sup>17</sup> Tī你hia見有肉體ê活物，就是飛鳥、cheng-siⁿ，kap一切sô tī地上ê蟲thōa，lóng tio̍h帶in出；hō͘ in興旺tī地裡，生湠真chōe。
<sup>18</sup> Tùi hit-tia̍p挪亞kap伊ê kiáⁿ，伊ê bó͘，伊ê新婦，lóng出來。
<sup>19</sup> 一切ê走獸，一切ê蟲thōa，一切ê飛鳥，見若地上所有ê動物，各照伊ê族類，亦lóng出大船。
<sup>20</sup> 挪亞為tio̍h耶和華起一座壇；tùi ta̍k樣清氣ê cheng-siⁿ，ta̍k樣清氣ê飛鳥，取來獻tī壇頂做燒祭。
<sup>21</sup> 耶和華phīⁿ伊ê芳味；耶和華心內就講，我無koh因為人ê緣故咒詛地，因為人tùi細漢ê時，心所想就pháiⁿ；我無beh照我所有行ê，koh滅各種ê活物。
<sup>22</sup> 地iáu tī-teh ê時，栽種收成，寒熱、冬天、夏天、日暝，lóng無歇。

</p></div><div class="p_right"><div class="chap">=== 創世記 · 第 8 章 ===</div><p>
<sup>1</sup> Siōng-tè kì-tit Ná-a, kap it-chhè ê oa̍h-mi̍h, í-ki̍p kap i tī tōa-chûn it-chhè ê cheng-siⁿ;  Siōng-tè hō͘ hong chhe tōe, chúi chiū chiām-chiām siau-si̍h.
<sup>2</sup> Chhim-ian ê chúi-goân, kap thiⁿ ê khang-khiah, lóng koaiⁿ-ba̍t;  thiⁿ-ni̍h ê hō͘ ia̍h soah.
<sup>3</sup> Chúi tùi tōe-chiūⁿ ti̍t-ti̍t thè;  chi̍t-pah gō͘-cha̍p ji̍t āu, chúi chiū chiām-chiām siau.
<sup>4</sup> Chhit-ge̍h cha̍p chhit ji̍t, chûn khòa tī A-la̍h-lia̍p ê soaⁿ.
<sup>5</sup> Chúi koh chiām-chiām siau, ti̍t-ti̍t kàu cha̍p-ge̍h.  Cha̍p-ge̍h chhoe-it ji̍t, soaⁿ-thâu chiah chhut-hiān.
<sup>6</sup> Kè sì-cha̍p ji̍t, Ná-a khui i só͘ chòe tōa-chûn ê thang-á;
<sup>7</sup> pàng chi̍t chiah o͘-a chhut-khì;  o͘-a pe-lâi pe-khì, ti̍t-ti̍t kàu tōe-chiūⁿ ê chúi ta.
<sup>8</sup> I koh pàng chi̍t chiah chíⁿ-á chhut-khì, beh khòaⁿ chúi tùi tōe-chiūⁿ thè á-bē.
<sup>9</sup> Chóng-sī chíⁿ-á chhē bô hioh-kha ê só͘-chāi, chiū tò-tńg lâi tōa-chûn Ná-a hia;  in-ūi piàn-tōe-bīn iáu ū chúi;  Ná-a chhun-chhiú chih i, lia̍h ji̍p tōa-chûn.
<sup>10</sup> I koh thèng-hāu chhit-ji̍t, koh pàng chíⁿ-á chhut tōa-chûn.
<sup>11</sup> Kàu ê-hng chíⁿ-á tò-lâi i hia, chhùi kā chi̍t-hio̍h sin ê kaⁿ-ná-hio̍h;  Ná-a chiah chai chúi tùi tōe-chiūⁿ thè lah.
<sup>12</sup> I koh thèng-hāu chhit-ji̍t, pàng chíⁿ-á chhut-khì;  chíⁿ-á lóng bô koh tò-lâi.
<sup>13</sup> Kàu Ná-a la̍k-pah liân chi̍t hè, chiaⁿ-ge̍h chhoe-it ji̍t, tōe-chiūⁿ ê chúi lóng ta;  Ná-a chiū hian-khui tōa-chûn ê kòa, lâi khòaⁿ;  chiū khòaⁿ-kìⁿ tōe-bīn í-keng ta.
<sup>14</sup> Jī-ge̍h jī-chhit-ji̍t, thô͘-tōe lóng ta.
<sup>15</sup> Siōng-tè tùi Ná-a kóng,
<sup>16</sup> Lí kap lí ê bó͘, lí ê kiáⁿ, lí ê sim-pū, lóng tio̍h chhut tōa-chûn.
<sup>17</sup> Tī lí hia kìⁿ-ū jio̍k-thé ê oa̍h-mi̍h, chiū-sī pe-chiáu, cheng-siⁿ, kap it-chhè sô tī tōe-chiūⁿ ê thâng-thōa, lóng tio̍h tòa in chhut;  hō͘ in heng-ōng tī tōe-ni̍h, siⁿ-thòaⁿ chin-chōe.
<sup>18</sup> Tùi hit-tia̍p Ná-a kap i ê kiáⁿ, i ê bó͘, i ê sim-pū, lóng chhut-lâi.
<sup>19</sup> It-chhè ê cháu-siù, it-chhè ê thâng-thōa, it-chhè ê pe-chiáu, kìⁿ-nā tōe-chiūⁿ só͘ ū ê tōng-bu̍t, kok chiàu i ê cho̍k-lūi, ia̍h lóng chhut tōa-chûn.
<sup>20</sup> Ná-a ūi-tio̍h Iâ-hô-hoa khí chi̍t chō tôaⁿ;  tùi ta̍k-iūⁿ chheng-khì ê cheng-siⁿ, ta̍k-iūⁿ chheng-khì ê pe-chiáu, chhú lâi hiàn tī tôaⁿ-téng chòe sio-chè.
<sup>21</sup> Iâ-hô-hoa phīⁿ i ê phang-bī;  Iâ-hô-hoa sim-lāi chiū kóng, Góa bô koh in-ūi lâng ê iân-kò͘ chiù-chó͘ tōe, in-ūi lâng tùi sòe-hàn ê sî, sim só͘ siūⁿ chiū pháiⁿ; Góa bô beh chiàu Góa só͘ ū kiâⁿ-ê, koh bia̍t kok-chéng ê oa̍h-mi̍h.
<sup>22</sup> Tōe iáu tī-teh ê sî, chai-chèng siu-sêng, kôaⁿ joa̍h, tang-thiⁿ, hē-thiⁿ, ji̍t mî, lóng bô hioh.

</p></div></div><div class="p_outer"><div class="p_left"> <div class="chap">=== 創世記 · 第 9 章 ===</div><p>
<sup>1</sup> 上帝賜福挪亞，kap伊ê kiáⁿ，亦對in講，Lín tio̍h生湠chōe-chōe，充滿地上。
<sup>2</sup> 見若地上ê走獸，kap天裡ê鳥，lóng beh驚lín畏lín；連地上一切ê蟲thōa，kap海裡一切ê魚，lóng交付lín ê手。
<sup>3</sup> 見若活ê動物lóng做lín ê食物；chiah-ê一切我lóng hō͘ lín，親像hō͘ lín菜蔬一樣。
<sup>4</sup> 獨獨有活命ê肉，就是有kâⁿ血ê，lín m̄-thang食。
<sup>5</sup> 流lín ê血，就是流lín活命ê血ê罪，我beh討伊；我beh對各樣走獸討，亦beh對人ê手，以及ta̍k人兄弟ê手，來討人ê活命。
<sup>6</sup> 見若hō͘人流血ê，人也beh hō͘伊流血；因為上帝造人，是親像伊家己ê像。
<sup>7</sup> Lín tio̍h生湠chōe-chōe，tī地面上tio̍h興旺，加添真chōe。
<sup>8</sup> 上帝kā挪亞kap伊ê kiáⁿ講，
<sup>9</sup> 我，我kap lín以及lín ê後裔立我ê約；
<sup>10</sup> 亦kap hiah-ê kap lín tī-teh一切ê活物，就是kap lín tī-teh ê飛鳥、cheng-siⁿ，一切走獸；見若tùi大船出來地上一切ê走獸立約。
<sup>11</sup> 我kap lín立我ê約；見有肉體ê，無koh hō͘大水滅無，亦無koh有大水毀壞土地。
<sup>12</sup> 上帝講，我kap lín亦kap hiah-ê kap lín tī-teh ta̍k樣ê活物所立永世代ê約，是有記號。
<sup>13</sup> 我將我ê虹hē tī雲裡，thang做我kap地立約ê記號。
<sup>14</sup> 以後我hō͘雲起遮地ê時，beh有虹出現tī雲裡。
<sup>15</sup> 我就記念我kap lín以及ta̍k樣有肉體ê活物所立ê約，水無koh氾濫損壞一切有肉體ê物。
<sup>16</sup> 虹beh出現tī雲裡，我beh看伊，hō͘我記念上帝kap地上ta̍k樣有肉體ê活物所立永遠ê約。
<sup>17</sup> 上帝對挪亞講，這就是我kap地上一切有肉體ê物所立ê約ê記號。
<sup>18</sup> 挪亞ê kiáⁿ，出大船ê，就是閃，含，雅弗；含是迦南ê老父。
<sup>19</sup> Chí三個是挪亞ê kiáⁿ；tùi in遍滿全地。
<sup>20</sup> 挪亞起手做農夫，栽種葡萄園；
<sup>21</sup> lim hit-ê酒來醉，tī布棚內thǹg-theh-theh。
<sup>22</sup> 迦南ê老父，含，看in老父thǹg-theh，去外面kā in兩個兄弟講。
<sup>23</sup> 閃kap雅弗the̍h一領衫，掛tī in ê肩頭；倒退行來jia老父ê thǹg-theh；in ê面ǹg出，無看去老父ê thǹg-theh。
<sup>24</sup> 挪亞酒醉醒，chiah知第二kiáⁿ ê所做。
<sup>25</sup> 就講，	迦南tio̍h受咒詛；	伊beh做伊ê兄弟奴僕ê奴僕。Koh講，
<sup>26</sup> Tio̍h o-ló耶和華，閃ê上帝；	迦南做閃ê奴僕。
<sup>27</sup> 願上帝hō͘雅弗發展，	Hō͘伊tòa tī閃ê布棚；	迦南亦做伊ê奴僕。
<sup>28</sup> 大水了後挪亞iáu活三百五十年。
<sup>29</sup> 挪亞計共享受九百五十歲，chiah死。

</p></div><div class="p_right"><div class="chap">=== 創世記 · 第 9 章 ===</div><p>
<sup>1</sup> Siōng-tè sù-hok Ná-a, kap i ê kiáⁿ, ia̍h tùi in kóng, Lín tio̍h siⁿ-thòaⁿ chōe-chōe, chhiong-móa tōe-chiūⁿ.
<sup>2</sup> Kìⁿ-nā tōe-chiūⁿ ê cháu-siù, kap thiⁿ-ni̍h ê chiáu, lóng beh kiaⁿ lín ùi lín;  liân tōe-chiūⁿ it-chhè ê thâng-thōa, kap hái-ni̍h it-chhè ê hî, lóng kau-hù lín ê chhiú.
<sup>3</sup> Kìⁿ-nā oa̍h ê tōng-bu̍t lóng chòe lín ê chia̍h-mi̍h;  chiah-ê it-chhè Góa lóng hō͘ lín, chhin-chhiūⁿ hō͘ lín chhài-soe chi̍t-iūⁿ.
<sup>4</sup> To̍k-to̍k ū oa̍h-miā ê bah, chiū-sī ū kâⁿ-huih-ê, lín m̄-thang chia̍h.
<sup>5</sup> Lâu lín ê huih, chiū-sī lâu lín oa̍h-miā ê huih ê chōe, Góa beh thó-i;  Góa beh tùi kok-iūⁿ cháu-siù thó, ia̍h beh tùi lâng ê chhiú, í-ki̍p ta̍k-lâng hiaⁿ-tī ê chhiú, lâi thó lâng ê oa̍h-miā.
<sup>6</sup> Kìⁿ-nā hō͘ lâng lâu huih-ê, lâng iā beh hō͘ i lâu-huih;  in-ūi Siōng-tè chō lâng, sī chhin-chhiūⁿ I ka-kī ê siōng.
<sup>7</sup> Lín tio̍h siⁿ-thòaⁿ chōe-chōe, tī tōe-bīn-chiūⁿ tio̍h heng-ōng, ke-thiⁿ chin-chōe.
<sup>8</sup> Siōng-tè kā Ná-a kap i ê kiáⁿ kóng,
<sup>9</sup> Góa, Góa kap lín í-ki̍p lín ê hō͘-è li̍p Góa ê iok;
<sup>10</sup> ia̍h kap hiah ê kap lín tī-teh it-chhè ê oa̍h-mi̍h, chiū-sī kap lín tī-teh ê pe-chiáu, cheng-siⁿ, it-chhè cháu-siù;  kìⁿ-nā tùi tōa-chûn chhut-lâi tōe-chiūⁿ it-chhè ê cháu-siù li̍p-iok.
<sup>11</sup> Góa kap lín li̍p Góa ê iok;  kìⁿ ū jio̍k-thé ê, bô koh hō͘ tōa-chúi bia̍t-bô, ia̍h bô koh ū tōa-chúi húi-hoāi thó͘-tōe.
<sup>12</sup> Siōng-tè kóng, Góa kap lín ia̍h kap hiah-ê kap lín tī-teh ta̍k-iūⁿ ê oa̍h-mi̍h só͘ li̍p éng sè-tāi ê iok, sī ū kì-hō.
<sup>13</sup> Góa chiong Góa ê khēng hē tī hûn-ni̍h, thang chòe Góa kap tōe li̍p iok ê kì-hō.
<sup>14</sup> Í-āu Góa hō͘ hûn khí jia tōe ê sî, beh ū khēng chhut-hiān tī hûn-ni̍h.
<sup>15</sup> Góa chiū kì-liām Góa kap lín í-ki̍p ta̍k-iūⁿ ū jio̍k-thé ê oa̍h-mi̍h só͘ li̍p ê iok, chúi bô koh hoàn-lām sún-hoāi it-chhè ū jio̍k-thé ê mi̍h.
<sup>16</sup> Khēng beh chhut-hiān tī hûn-ni̍h, Góa beh khòaⁿ-i, hō͘ Góa kì-liām Siōng-tè kap tōe-chiūⁿ ta̍k-iūⁿ ū jio̍k-thé ê oa̍h-mi̍h só͘ li̍p éng-oán ê iok.
<sup>17</sup> Siōng-tè tùi Ná-a kóng, Che chiū-sī Góa kap tōe-chiūⁿ it-chhè ū jio̍k-thé ê mi̍h só͘ li̍p ê iok ê kì-hō.
<sup>18</sup> Ná-a ê kiáⁿ, chhut tōa-chûn-ê, chiū-sī Siám, Hâm, Ngá-hut; Hâm sī Ka-lâm ê lāu-pē.
<sup>19</sup> Chí saⁿ-ê sī Ná-a ê kiáⁿ;  tùi in piàn-móa choân-tōe.
<sup>20</sup> Ná-a khí-chhiú chòe lông-hu, chai-chèng phû-tô-hn̂g;
<sup>21</sup> lim hit ê chiú lâi chùi, tī pò͘-pîⁿ-lāi thǹg-pak-theh.
<sup>22</sup> Ka-lâm ê lāu-pē, Hâm, khòaⁿ in lāu-pē thǹg-theh, khì gōa-bīn kā in nn̄g ê hiaⁿ-tī kóng.
<sup>23</sup> Siám kap Ngá-hut the̍h chi̍t niá saⁿ, khòa tī in ê keng-thâu;  tò-thè kiâⁿ lâi jia lāu-pē ê thǹg-theh;  in ê bīn ǹg-chhut, bô khòaⁿ-khì lāu-pē ê thǹg-theh.
<sup>24</sup> Ná-a chiú-chùi chhíⁿ, chiah chai tē jī-kiáⁿ ê só͘-chòe.
<sup>25</sup> Chiū kóng, 	Ka-lâm tio̍h siū chiù-chó͘;	I beh chòe i ê hiaⁿ-tī lô͘-po̍k ê lô͘-po̍k.Koh kóng,
<sup>26</sup> Tio̍h o-ló Iâ-hô-hoa, Siám ê Siōng-tè;	Ka-lâm chòe Siám ê lô͘-po̍k.
<sup>27</sup> Goān Siōng-tè hō͘ Ngá-hut hoat-tián,	Hō͘ i tòa tī Siám ê pò͘-pîⁿ;	Ka-lâm ia̍h chòe i ê lô͘-po̍k.
<sup>28</sup> Tōa-chúi liáu-āu Ná-a iáu oa̍h saⁿ-pah gō͘-cha̍p nî.
<sup>29</sup> Ná-a kè-kiōng hióng-siū káu-pah gō͘-cha̍p hè, chiah sí.

</p></div></div><div class="p_outer"><div class="p_left"> <div class="chap">=== 創世記 · 第 10 章 ===</div><p>
<sup>1</sup> 挪亞ê kiáⁿ閃、含、雅弗ê世系記tī下底：大水以後，in有生kiáⁿ。
<sup>2</sup> 雅弗ê kiáⁿ；Khó-bia̍t、Má-kok、Má-tāi、Ngá-oân、Thó͘-pat、Bí-siat、Thé-la̍h。
<sup>3</sup> Khó-bia̍t ê kiáⁿ：A-si̍t-ki-ná、Lī-hoat、Tô-ka-má。
<sup>4</sup> Ngá-oân ê kiáⁿ：Í-lī-sa、Tāi-sit、Ki-tí人、To-tan人。
<sup>5</sup> Chiah-ê人ê後裔，將ta̍k國ê地土、海嶼，分開khiā起，各照伊ê腔口，照in ê宗族，照in ê邦國。
<sup>6</sup> 含ê kiáⁿ：Kó͘-si̍t，Be̍k-se-im，Hut、Ka-lâm。
<sup>7</sup> Kó͘-si̍t ê kiáⁿ：Se-pa、Hap-hui-la̍h、Sat-hut-tha、La̍h-má、Sat-hut-thê-ka。La̍h-má ê kiáⁿ：Sī-pa、Tí-tàn。
<sup>8</sup> Kó͘-si̍t亦生Lêng-lio̍k，伊做世上英雄ê起頭。
<sup>9</sup> 伊tī耶和華ê面前是一個英雄phah獵ê；所以人講，親像Lêng-lio̍k tī耶和華ê面前，是一個英雄phah獵ê。
<sup>10</sup> 伊ê國ê起頭，就是Pa-pia̍t、Í-le̍k、A-kah、Kah-nî，tī Sī-ná ê地。
<sup>11</sup> 伊tùi-hia出來，去亞述，起造尼尼微、Lí-hô-pek-i-ní、Ka-la̍h，
<sup>12</sup> 以及尼尼微Ka-la̍h中間ê Lī-sián；這就是hit-ê大城。
<sup>13</sup> Be̍k-se人生Lō͘-teng人、A-ná-bí人、Lī-hap人、Ná-hut-thó͘人；
<sup>14</sup> Phàⁿ-su-ló͘人、Ka-su-ló͘人(tùi in出腓利士人) 、Ka-hui-thok人。
<sup>15</sup> 迦南生大kiáⁿ Se-tùn kap Hek；
<sup>16</sup> 以及Iâ-pò͘-su人、A-mô͘-lī人、Kek-ka-sat人；
<sup>17</sup> Hi-bí人、A-ki人、Se-nî人；
<sup>18</sup> A-óa-tí人、Sé-má-lí人，Hap-boa̍t人；後來迦南chiah-ê族分散。
<sup>19</sup> 迦南ê境界是tùi Se-tùn ǹg Ki-la̍h-ní ê路，到Ka-sat；koh ǹg所多瑪、蛾摩拉、Ap-má、Sé-phian ê路，到La̍h-sa。
<sup>20</sup> 這就是含ê後裔，各照in ê宗族，in ê腔口，tī in ê地土，in ê邦國。
<sup>21</sup> 雅弗ê兄閃，做Hi-pek全族ê祖，亦生kiáⁿ。
<sup>22</sup> 閃ê kiáⁿ：Í-lân、A-su̍t、A-hoat-sat、Lō͘-tek、A-lân。
<sup>23</sup> A-lân ê kiáⁿ：O͘-su、Hō͘-le̍k、Ki-thiap，Má-si。
<sup>24</sup> A-hoat-sat生Sa-la̍h；Sa-la̍h生Hi-pek。
<sup>25</sup> Hi-pek生兩個kiáⁿ；一個名叫Hoat-le̍k，因為tī伊hit時地就分界；Hoat-le̍k ê小弟名叫Iok-tan。
<sup>26</sup> Iok-tan生A-mô͘-tap、Sa-lia̍t、Hap-sat-má-hui、Iâ-la̍h；
<sup>27</sup> Hap-to-lân、O͘-sat、Tek-la̍h；
<sup>28</sup> Gô-pa-lō͘、A-pí-má-lī、Sī-pa；
<sup>29</sup> O-húi、Hap-hui-la̍h、Iok-pa；chiah-ê lóng是Iok-tan ê kiáⁿ。
<sup>30</sup> In所khiā起ê地方是tùi Bí-sa到Se-hoat東勢ê山。
<sup>31</sup> 這就是閃ê kiaⁿ孫，各照in ê宗族，in ê腔口，tī in ê土地，照in ê邦國。
<sup>32</sup> Chiah-ê lóng是挪亞ê kiáⁿ ê宗族，各照in ê世系，in ê邦國；大水以後，in tī地上分做邦國。

</p></div><div class="p_right"><div class="chap">=== 創世記 · 第 10 章 ===</div><p>
<sup>1</sup> Ná-a ê kiáⁿ Siám, Hâm, Ngá-hut ê sè-hē kì tī ē-tóe.  Tōa-chúi í-āu, in ū siⁿ kiáⁿ.
<sup>2</sup> Ngá-hut ê kiáⁿ; Khó-bia̍t, Má-kok, Má-tāi, Ngá-oân, Thó͘-pat, Bí-siat, Thé-la̍h.
<sup>3</sup> Khó-bia̍t ê kiáⁿ; A-si̍t-ki-ná, Lī-hoat, Tô-ka-má.
<sup>4</sup> Ngá-oân ê kiáⁿ; Í-lī-sa, Tāi-sit, Ki-tí lâng, To-tan lâng.
<sup>5</sup> Chiah ê lâng ê hō͘-è, chiong ta̍k-kok ê tōe-thó͘, hái-sū, pun-khui khiā-khí, kok chiàu i ê khiuⁿ-kháu, chiàu in ê chong-cho̍k, chiàu in ê pang-kok.
<sup>6</sup> Hâm ê kiáⁿ;  Kó͘-si̍t, Be̍k-se-im, Hut, Ka-lâm.
<sup>7</sup> Kó͘-si̍t ê kiáⁿ; Se-pa, Hap-hui-la̍h, Sat-hut-tha, La̍h-má, Sat-hut-thê-ka.  La̍h-má ê kiáⁿ; Sī-pa, Tí-tàn.
<sup>8</sup> Kó͘-si̍t ia̍h siⁿ Lêng-lio̍k;  i chòe sè-chiūⁿ eng-hiông ê khí-thâu.
<sup>9</sup> I tī Iâ-hô-hoa ê bīn-chêng sī chi̍t ê eng-hiông phah-la̍h-ê;  só͘-í lâng kóng, Chhin-chhiūⁿ Lêng-lio̍k tī Iâ-hô-hoa ê bīn-chêng, sī chi̍t ê eng-hiông phah-la̍h-ê.
<sup>10</sup> I ê kok ê khí-thâu, chiū-sī Pa-pia̍t, Í-le̍k, A-kah, Kah-nî, tī Sī-ná ê tōe.
<sup>11</sup> I tùi-hia chhut-lâi, khì A-su̍t, khí-chō Nî-nî-bî, Lí-hô-pek-i-ní, Ka-la̍h,
<sup>12</sup> í-ki̍p Nî-nî-bî Ka-la̍h tiong-kan ê Lī-sián;  che chiū-sī hit ê tōa-siâⁿ.
<sup>13</sup> Be̍k-se lâng siⁿ Lō͘-teng lâng, A-ná-bí lâng, Lī-hap lâng, Ná-hut-thó͘ lâng;
<sup>14</sup> Phàⁿ-su-ló͘ lâng, Ka-su-ló͘ lâng, (tùi in chhut Hui-lī-sū lâng), Ka-hui-thok lâng.
<sup>15</sup> Ka-lâm siⁿ tōa-kiáⁿ Se-tùn kap Hek;
<sup>16</sup> í-ki̍p Iâ-pò͘-su lâng, A-mô͘-lī lâng, Kek-ka-sat lâng;
<sup>17</sup> Hi-bí lâng, A-ki lâng, Se-nî lâng;
<sup>18</sup> A-óa-tí lâng, Sé-má-lí lâng, Hap-boa̍t lâng;  āu-lâi Ka-lâm chiah ê cho̍k hun-sòaⁿ.
<sup>19</sup> Ka-lâm ê kéng-kài sī tùi Se-tùn ǹg Ki-la̍h-ní ê lō͘, kàu Ka-sat;  koh ǹg Só͘-to-má, Gô-mô͘-la̍h, Ap-má, Sé-phian ê lō͘, kàu La̍h-sa.
<sup>20</sup> Che chiū-sī Hâm ê hō͘-è, kok chiàu in ê chong-cho̍k, in ê khiuⁿ-kháu, tī in ê tōe-thó͘, in ê pang-kok.
<sup>21</sup> Ngá-hut ê hiaⁿ Siám, chòe Hi-pek choân-cho̍k ê chó͘, ia̍h siⁿ-kiáⁿ.
<sup>22</sup> Siám ê kiáⁿ; Í-lân, A-su̍t, A-hoat-sat, Lō͘-tek, A-lân.
<sup>23</sup> A-lân ê kiáⁿ; O͘-su, Hō͘-le̍k, Ki-thiap, Má-si.
<sup>24</sup> A-hoat-sat siⁿ Sa-la̍h;  Sa-la̍h siⁿ Hi-pek.
<sup>25</sup> Hi-pek siⁿ nn̄g ê kiáⁿ;  chi̍t-ê miâ-kiò Hoat-le̍k, in-ūi tī i hit-sî tōe chiū hun-kài;  Hoat-le̍k ê sió-tī miâ-kiò Iok-tan.
<sup>26</sup> Iok-tan siⁿ A-mô͘-tap, Sa-lia̍t, Hap-sat-má-hui, Iâ-la̍h;
<sup>27</sup> Hap-to-lân, O͘-sat, Tek-la̍h;
<sup>28</sup> Gô-pa-lō͘, A-pí-má-lī, Sī-pa;
<sup>29</sup> O-húi, Hap-hui-la̍h, Iok-pa;  chiah-ê lóng sī Iok-tan ê kiáⁿ.
<sup>30</sup> In só͘ khiā-khí ê tōe-hng sī tùi Bí-sa kàu Se-hoat tang-sì ê soaⁿ.
<sup>31</sup> Che chiū-sī Siám ê kiáⁿ-sun, kok chiàu in ê chong-cho̍k, in ê khiuⁿ-kháu, tī in ê thó͘-tōe, chiàu in ê pang-kok.
<sup>32</sup> Chiah-ê lóng sī Ná-a ê kiáⁿ ê chong-cho̍k, kok chiàu in ê sè-hē, in ê pang-kok;  tōa-chúi í-āu, in tī tōe-chiūⁿ pun-chòe pang-kok.

</p></div></div><div class="p_outer"><div class="p_left"> <div class="chap">=== 創世記 · 第 11 章 ===</div><p>
<sup>1</sup> Hit時天下ê口音、言語，lóng一樣。
<sup>2</sup> In徙去東勢ê時chūn，tī Sī-ná地tú-tio̍h一片ê平洋，就tòa tī-hia。
<sup>3</sup> In大家參詳講，來ah，咱tio̍h做磚，燒hō͘伊熟。In有磚thang替石，koh有石油thang替灰土。
<sup>4</sup> Koh講，來ah，咱tio̍h起城kap塔，塔頂抵天，為咱立一個名，免得咱四散tī全地。
<sup>5</sup> 耶和華降臨，beh看世間人所起ê城kap塔。
<sup>6</sup> 耶和華講，看ah，chiah-ê百姓lóng合一，言語亦一樣；現今已經起手做chit-ê事；以後in所beh做ê，無一項能禁止。
<sup>7</sup> 來ah，咱落來去，tī-hia phah亂in ê口音，hō͘ in ê言語大家bōe相通。
<sup>8</sup> Tùi án-ni，耶和華hō͘ in tùi-hia四散tī全地；in就停工，無起hit-ê城。
<sup>9</sup> 所以hit-ê城名叫巴別，因為耶和華tī-hia phah亂天下ê言語；耶和華hō͘人tùi-hia四散tī全地上。
<sup>10</sup> 閃ê世系記tī下底：閃一百歲，大水以後兩年生A-hoat-sat。
<sup>11</sup> 閃生A-hoat-sat了後，iáu活五百年，koh有生kiáⁿ cha-bó͘-kiáⁿ。
<sup>12</sup> A-hoat-sat三十五歲生Sa-la̍h。
<sup>13</sup> A-hoat-sat生Sa-la̍h了後，iáu活四百連三年，koh有生kiáⁿ cha-bó͘-kiáⁿ。
<sup>14</sup> Sa-la̍h三十歲生Hi-pek。
<sup>15</sup> Sa-la̍h生Hi-pek了後，iáu活四百連三年，koh有生kiáⁿ cha-bó͘-kiáⁿ。
<sup>16</sup> Hi-pek三十四歲生Hoat-le̍k。
<sup>17</sup> Hi-pek生Hoat-le̍k了後，iáu活四百三十年，koh有生kiáⁿ cha-bó͘-kiáⁿ。
<sup>18</sup> Hoat-le̍k三十歲生La̍h-ngô͘。
<sup>19</sup> Hoat-le̍k生La̍h-ngô͘了後，iáu活兩百連九年，koh有生kiáⁿ cha-bó͘-kiáⁿ。
<sup>20</sup> La̍h-ngô͘三十二歲生Se-lo̍k。
<sup>21</sup> La̍h-ngô͘生Se-lo̍k了後，iáu活兩百連七年，koh有生kiáⁿ cha-bó͘-kiáⁿ。
<sup>22</sup> Se-lo̍k三十歲生Ná-ho̍k。
<sup>23</sup> Se-lo̍k生Ná-ho̍k了後，iáu活兩百年，koh有生kiáⁿ cha-bó͘-kiáⁿ。
<sup>24</sup> Ná-ho̍k二十九歲生Tha-la̍h。
<sup>25</sup> Ná-ho̍k生Tha-la̍h了後，iáu活一百十九年，koh有生kiáⁿ cha-bó͘-kiáⁿ。
<sup>26</sup> Tha-la̍h七十歲生亞伯蘭、Ná-ho̍k、哈蘭。
<sup>27</sup> Tha-la̍h ê世系記tī下底：Tha-la̍h生亞伯蘭、Ná-ho̍k、哈蘭；哈蘭生羅得。
<sup>28</sup> 哈蘭死tī伊ê老父Tha-la̍h ê面前，tī伊ê本地Ka-le̍k-tí ê Jíⁿ城。
<sup>29</sup> 亞伯蘭、Ná-ho̍k，各有娶bó͘。亞伯蘭ê bó͘名叫撒萊；Ná-ho̍k ê bó͘名叫Bi̍t-ka，是哈蘭ê cha-bó͘-kiáⁿ；哈蘭是Bi̍t-ka ê老父，亦是Í-sū-ka ê老父。
<sup>30</sup> 撒萊無懷孕，無kiáⁿ。
<sup>31</sup> Tha-la̍h chhōa伊ê kiáⁿ亞伯蘭，kap伊ê孫羅得，就是哈蘭ê kiáⁿ，以及伊ê新婦撒萊，就是伊ê kiáⁿ亞伯蘭ê bó͘，in相kap出Ka-le̍k-tí ê Jíⁿ城；beh去迦南地；in到哈蘭就tòa tī-hia。
<sup>32</sup> Tha-la̍h享受兩百連五歲；Tha-la̍h死tī哈蘭。

</p></div><div class="p_right"><div class="chap">=== 創世記 · 第 11 章 ===</div><p>
<sup>1</sup> Hit-sî thiⁿ-ē ê kháu-im, giân-gú, lóng chi̍t-iūⁿ.
<sup>2</sup> In sóa-khì tang-sì ê sî-chūn, tī Sī-ná tōe tú-tio̍h chi̍t-phiàn ê pîⁿ-iûⁿ, chiū tòa tī-hia.
<sup>3</sup> In tāi-ke chham-siông kóng, Lâi ah, lán tio̍h chòe chng, sio hō͘ i se̍k.  In ū chng thang thòe chio̍h, koh ū chio̍h-iû thang thòe he-thô͘.
<sup>4</sup> Koh kóng, Lâi ah, lán tio̍h khí siâⁿ kap thah, thah-téng tú-thiⁿ, ūi lán li̍p chi̍t ê miâ, bián-tit lán sì-sòaⁿ tī choân-tōe.
<sup>5</sup> Iâ-hô-hoa kàng-lîm, beh khòaⁿ sè-kan lâng só͘ khí ê siâⁿ kap thah.
<sup>6</sup> Iâ-hô-hoa kóng, Khòaⁿ ah, chiah ê peh-sìⁿ lóng ha̍p-it, giân-gú ia̍h chi̍t-iūⁿ;  hiān-kim í-keng khí-chhiú chòe chit ê sū;  í-āu in só͘ beh chòe ê, bô chi̍t-hāng ōe kìm-chí.
<sup>7</sup> Lâi ah, lán lo̍h-lâi-khì, tī-hia phah-loān in ê kháu-im, hō͘ in ê giân-gú tāi-ke bōe siong-thong.
<sup>8</sup> Tùi án-ni, Iâ-hô-hoa hō͘ in tùi-hia sì-sòaⁿ tī choân-tōe;  in chiū thêng-kang, bô khí hit ê siâⁿ.
<sup>9</sup> Só͘-í hit ê siâⁿ miâ-kiò Pa-pia̍t, in-ūi Iâ-hô-hoa tī-hia phah-loān thiⁿ-ē ê giân-gú;  Iâ-hô-hoa hō͘ lâng tùi-hia sì-sòaⁿ tī choân-tōe-chiūⁿ.
<sup>10</sup> Siám ê sè-hē kì tī ē-tóe.  Siám chi̍t-pah hè, tōa-chúi í-āu nn̄g-nî siⁿ A-hoat-sat.
<sup>11</sup> Siám siⁿ A-hoat-sat liáu-āu, iáu oa̍h gō͘-pah nî, koh ū siⁿ kiáⁿ cha-bó͘-kiáⁿ.
<sup>12</sup> A-hoat-sat saⁿ-cha̍p gō͘ hè siⁿ Sa-la̍h.
<sup>13</sup> A-hoat-sat siⁿ Sa-la̍h liáu-āu, iáu oa̍h sì-pah liân saⁿ nî, koh ū siⁿ kiáⁿ cha-bó͘-kiáⁿ.
<sup>14</sup> Sa-la̍h saⁿ-cha̍p hè siⁿ Hi-pek.
<sup>15</sup> Sa-la̍h siⁿ Hi-pek liáu-āu, iáu oa̍h sì-pah liân saⁿ nî, koh ū siⁿ kiáⁿ cha-bó͘-kiáⁿ.
<sup>16</sup> Hi-pek saⁿ-cha̍p-sì hè siⁿ Hoat-le̍k .
<sup>17</sup> Hi-pek siⁿ Hoat-le̍k liáu-āu, iáu oa̍h sì-pah saⁿ-cha̍p nî, koh ū siⁿ kiáⁿ cha-bó͘-kiáⁿ.
<sup>18</sup> Hoat-le̍k saⁿ-cha̍p hè siⁿ La̍h-ngô͘.
<sup>19</sup> Hoat-le̍k siⁿ La̍h-ngô͘ liáu-āu, iáu oa̍h nn̄g-pah liân káu nî, koh ū siⁿ kiáⁿ cha-bó͘-kiáⁿ.
<sup>20</sup> La̍h-ngô͘ saⁿ-cha̍p jī hè siⁿ Se-lo̍k.
<sup>21</sup> La̍h-ngô͘ siⁿ Se-lo̍k liáu-āu, iáu oa̍h nn̄g-pah liân chhit nî, koh ū siⁿ kiáⁿ cha-bó͘-kiáⁿ.
<sup>22</sup> Se-lo̍k saⁿ-cha̍p hè siⁿ Ná-ho̍k.
<sup>23</sup> Se-lo̍k siⁿ Ná-ho̍k liáu-āu, iáu oa̍h nn̄g-pah nî, koh ū siⁿ kiáⁿ cha-bó͘-kiáⁿ.
<sup>24</sup> Ná-ho̍k jī-cha̍p káu hè siⁿ Tha-la̍h.
<sup>25</sup> Ná-ho̍k siⁿ Tha-la̍h liáu-āu, iáu oa̍h chi̍t-pah cha̍p-káu nî, koh ū siⁿ kiáⁿ cha-bó͘-kiáⁿ.
<sup>26</sup> Tha-la̍h chhit-cha̍p hè siⁿ A-pek-lân, Ná-ho̍k, Hap-lân.
<sup>27</sup> Tha-la̍h ê sè-hē kì tī ē-tóe.  Tha-la̍h siⁿ A-pek-lân, Ná-ho̍k, Hap-lân;  Hap-lân siⁿ Lô-tek.
<sup>28</sup> Hap-lân sí tī i ê lāu-pē Tha-la̍h ê bīn-chêng, tī i ê pún-tōe Ka-le̍k-tí ê Jíⁿ siâⁿ.
<sup>29</sup> A-pek-lân, Ná-ho̍k, kok ū chhōa-bó͘.  A-pek-lân ê bó͘ miâ kiò Sat-lāi;  Ná-ho̍k ê bó͘ miâ-kiò Bi̍t-ka, sī Hap-lân ê cha-bó͘-kiáⁿ;  Hap-lân sī Bi̍t-ka ê lāu-pē, ia̍h sī Í-sū-ka ê lāu-pē.
<sup>30</sup> Sat-lāi bô hoâi-īn, bô kiáⁿ.
<sup>31</sup> Tha-la̍h chhōa i ê kiáⁿ A-pek-lân, kap i ê sun Lô-tek, chiū-sī Hap-lân ê kiáⁿ, í-ki̍p i ê sim-pū Sat-lāi, chiū-sī i ê kiáⁿ A-pek-lân ê bó͘, in saⁿ-kap chhut Ka-le̍k-tí ê Jíⁿ siâⁿ;  beh khì Ka-lâm tōe;  in kàu Hap-lân chiū tòa tī-hia.
<sup>32</sup> Tha-la̍h hióng-siū nn̄g-pah liân gō͘ hè;  Tha-la̍h sí tī Hap-lân.

</p></div></div><div class="p_outer"><div class="p_left"> <div class="chap">=== 創世記 · 第 12 章 ===</div><p>
<sup>1</sup> 耶和華對亞伯蘭講，你tio̍h離開本地、本族，老父ê家，去我所beh指示你ê地。
<sup>2</sup> 我beh hō͘你成做大國，我beh賜福你，hō͘你ê名做大，你亦beh hō͘人得tio̍h福氣；
<sup>3</sup> 祝福你ê，我beh賜福hō͘ in；咒詛你ê，我beh責罰伊；地上萬族beh因為你得tio̍h福氣。
<sup>4</sup> 亞伯蘭照耶和華吩咐ê話，就去；羅得亦kap伊去。亞伯蘭出哈蘭ê時七十五歲。
<sup>5</sup> 亞伯蘭帶伊ê bó͘撒萊，kap伊ê姪á羅得；以及in tī哈蘭所積聚ê財物，所得tio̍h ê人額；in就出去，beh去迦南地；in就到迦南地。
<sup>6</sup> 亞伯蘭經過hit-ê地，到tī示劍ê所在，到Mô͘-lí ê橡樹；hit時迦南族iáu teh tòa。
<sup>7</sup> 耶和華對亞伯蘭出現講，我beh將chit-ê地方賞賜你ê後裔；伊就tī-hia為tio̍h tùi伊出現ê耶和華起一座壇。
<sup>8</sup> Tùi hia伊徙到Pek-te̍k-lī東勢ê山，搭布棚；西勢是Pek-te̍k-lī，東勢是Ai；tī-hia為tio̍h耶和華起一座壇，求叫耶和華ê名。
<sup>9</sup> 亞伯蘭漸漸徙去南勢ê地。
<sup>10</sup> Hit-ê地tú-tio̍h飢荒，亞伯蘭落去埃及，beh tī-hia暫時khiā起；因為hit-ê地飢荒真大。
<sup>11</sup> 將近入埃及，就對伊ê bó͘撒萊講，我知你是面貌好看ê婦人人；
<sup>12</sup> 埃及人看見你ê時beh講，Chit-ê是伊ê bó͘，in beh thâi死我，來留你活teh。
<sup>13</sup> 求你tio̍h講，你是我ê小妹，hō͘我因為你得tio̍h平安；我ê性命亦對你來得tio̍h活。
<sup>14</sup> 亞伯蘭到埃及ê時，埃及人看見hit-ê婦人人極其súi。
<sup>15</sup> 法老ê人臣看見伊，就對法老o-ló伊；hit-ê婦人人就hō͘人tòa伊入法老ê王宮。
<sup>16</sup> 法老因為chit-ê婦人人就好款待亞伯蘭；亞伯蘭就得tio̍h羊、牛、公ê驢、奴僕、女婢、母ê驢，以及駱駝。
<sup>17</sup> 耶和華因為亞伯蘭ê bó͘撒萊ê緣故，降大災禍tī法老kap伊全家。
<sup>18</sup> 法老就叫亞伯蘭來講，你對我所做ê是甚麼事？啥事無kā我講伊是你ê bó͘？
<sup>19</sup> 啥事稱伊做小妹？致到我將伊娶來做我ê bó͘；taⁿ你ê bó͘ tī-chia，thang chhōa伊，做你去。
<sup>20</sup> Tùi hit-tia̍p法老為tio̍h伊來吩咐人；in就將伊kap伊ê bó͘ kap伊所有ê，lóng送伊去。

</p></div><div class="p_right"><div class="chap">=== 創世記 · 第 12 章 ===</div><p>
<sup>1</sup> Iâ-hô-hoa tùi A-pek-lân kóng, Lí tio̍h lī-khui pún-tōe, pún-cho̍k, lāu-pē ê ke, khì Góa só͘ beh chí-sī lí ê tōe.
<sup>2</sup> Góa beh hō͘ lí chiâⁿ-chòe tōa-kok, Góa beh sù-hok lí, hō͘ lí ê miâ chòe tōa, lí ia̍h beh hō͘ lâng tit-tio̍h hok-khì;
<sup>3</sup> chiok-hok lí-ê, Góa beh sù-hok hō͘ in;  chiù-chó͘ lí-ê, Góa beh chek-hoa̍t i;  tōe-chiūⁿ bān-cho̍k beh in-ūi lí tit-tio̍h hok-khì.
<sup>4</sup> A-pek-lân chiàu Iâ-hô-hoa hoan-hù ê ōe, chiū khì;  Lô-tek ia̍h kap i khì.  A-pek-lân chhut Hap-lân ê sî chhit-cha̍p-gō͘ hè.
<sup>5</sup> A-pek-lân tòa i ê bó͘ Sat-lāi, kap i ê ti̍t-á Lô-tek;  í-ki̍p in tī Hap-lân só͘ chek-chū ê châi-bu̍t, só͘ tit-tio̍h ê lâng-gia̍h;  in chiū chhut-khì, beh khì Ka-lâm tōe;  in chiū kàu Ka-lâm tōe.
<sup>6</sup> A-pek-lân keng-kè hit ê tōe, kàu tī Sī-kiàm ê só͘-chāi, kàu Mô͘-lí ê siōng-chhiū;  hit-sî Ka-lâm cho̍k iáu teh tòa.
<sup>7</sup> Iâ-hô-hoa tùi A-pek-lân chhut-hiān kóng, Góa beh chiong chit ê tōe-hng siúⁿ-sù lí ê hō͘-è;  i chiū tī-hia ūi-tio̍h tùi i chhut-hiān ê Iâ-hô-hoa khí chi̍t chō tôaⁿ.
<sup>8</sup> Tùi hia i sóa kàu Pek-te̍k-lī tang-sì ê soaⁿ, tah pò͘-pîⁿ;  sai-sì sī Pek-te̍k-lī, tang-sì sī Ai;  tī-hia ūi-tio̍h Iâ-hô-hoa khí chi̍t chō tôaⁿ, kiû-kiò Iâ-hô-hoa ê miâ.
<sup>9</sup> A-pek-lân chiām-chiām sóa-khì lâm-sì ê tōe.
<sup>10</sup> Hit ê tōe tú-tio̍h ki-hng, A-pek-lân lo̍h-khì Ai-ki̍p, beh tī-hia chiām-sî khiā-khí;  in-ūi hit ê tōe ki-hng chin tōa.
<sup>11</sup> Chiong-kūn ji̍p Ai-ki̍p, chiū tùi i ê bó͘ Sat-lāi kóng, Góa chai lí sī bīn-māu hó-khòaⁿ ê hū-jîn-lâng;
<sup>12</sup> Ai-ki̍p lâng khòaⁿ-kìⁿ lí ê sî beh kóng, Chit-ê sī i ê bó͘, in beh thâi-sí góa, lâi lâu lí oa̍h-teh.
<sup>13</sup> Kiû lí tio̍h kóng, lí sī góa ê sió-bē, hō͘ góa in-ūi lí tit-tio̍h pêng-an;  góa ê sìⁿ-miā ia̍h tùi lí lâi tit-tio̍h oa̍h.
<sup>14</sup> A-pek-lân kàu Ai-ki̍p ê sî, Ai-ki̍p lâng khòaⁿ-kìⁿ hit ê hū-jîn-lâng ke̍k-kî súi.
<sup>15</sup> Hoat-ló ê jîn-sîn khòaⁿ-kìⁿ i, chiū tùi Hoat-ló o-ló i;  hit ê hū-jîn-lâng chiū hō͘ lâng tòa i ji̍p Hoat-ló ê ông-kiong.
<sup>16</sup> Hoat-ló in-ūi chit ê hū-jîn-lâng chiū hó khoán-thāi A-pek-lân;  A-pek-lân chiū tit-tio̍h iûⁿ, gû, kang ê lû, lô͘-po̍k, lú-pī, bú ê lû, í-ki̍p lo̍k-tô.
<sup>17</sup> Iâ-hô-hoa in-ūi A-pek-lân ê bó͘ Sat-lāi ê iân-kò͘, kàng tōa chai-ē tī Hoat-ló kap i choân-ke.
<sup>18</sup> Hoat-ló chiū kiò A-pek-lân lâi kóng, Lí tùi góa só͘-chòe-ê sī sím-mi̍h sū?  siáⁿ-sū bô kā góa kóng i sī lí ê bó͘?
<sup>19</sup> Siáⁿ-sū chheng i chòe sió-bē? tì-kàu góa chiong i chhōa lâi chòe góa ê bó͘; taⁿ lí ê bó͘ tī-chia, thang chhōa i, chòe lí khì.
<sup>20</sup> Tùi hit-tia̍p Hoat-ló ūi-tio̍h i lâi hoan-hù lâng;  in chiū chiong i kap i ê bó͘ kap i só͘-ū-ê, lóng sàng i khì.

</p></div></div><div class="p_outer"><div class="p_left"> <div class="chap">=== 創世記 · 第 13 章 ===</div><p>
<sup>1</sup> 亞伯蘭tùi埃及上去，伊kap伊ê bó͘ kap伊所有ê，連羅得，lóng去南地。
<sup>2</sup> 亞伯蘭ê牛、銀、金真chōe。
<sup>3</sup> 伊tùi南地漸漸去Pek-te̍k-lī，到Pek-te̍k-lī kap Ai ê中間，早前搭布棚ê所在；
<sup>4</sup> 到伊起頭起壇ê所在；亞伯蘭tī-hia求叫耶和華ê名。
<sup>5</sup> Kap亞伯蘭同行ê羅得亦有羊群、牛群、布棚。
<sup>6</sup> Hit-ê地就bōe容允得in相kap khiā；因為in ê財物chōe，in chiah bōe會相kap khiā。
<sup>7</sup> 亞伯蘭ê牧者kap羅得ê牧者相爭；當時迦南人kap Pí-lī-sé人tī hit-ê地khiā起。
<sup>8</sup> 亞伯蘭kā羅得講，你我m̄-thang冤家，你ê牧者kap我ê牧者亦m̄-thang冤家；因為咱是骨肉ê 親。
<sup>9</sup> 全地kiám無tī你ê目睭前mah？請你離開我；你tò-pêng，我就chiàⁿ-pêng；你chiàⁿ-pêng，我就tò-pêng。
<sup>10</sup> 羅得kia̍h目看約旦河一遍ê平洋，直到Só-jíⁿ ê路，lóng真潤澤；hit-ê地tī耶和華未滅所多瑪蛾摩拉以前，親像耶和華ê園，亦親像埃及ê地。
<sup>11</sup> Tùi án-ni羅得揀約旦河一遍ê平洋，遷徙去東勢；in就大家分開。
<sup>12</sup> 亞伯蘭khiā起迦南地，羅得khiā起平洋chiah-ê城；徙伊ê布棚到所多瑪。
<sup>13</sup> 所多瑪人極pháiⁿ，大大得罪耶和華。
<sup>14</sup> 羅得離別了後，耶和華對亞伯蘭講，你kia̍h目，tùi你所tiàm ê所在，ǹg東西南北來看；
<sup>15</sup> 因為你所看見一切ê地，我lóng beh hō͘你，kap你ê後裔，直到永遠。
<sup>16</sup> 我亦beh hō͘你ê後裔親像地上ê土砂；人若能算地上ê土砂，chiah能算你ê後裔。
<sup>17</sup> 你起來遍行chit-ê地ê橫直，因為我beh將chit-ê地hō͘你。
<sup>18</sup> 亞伯蘭就搬徙布棚到Hi-pek-lûn，óa Bān-lī hiah-ê橡樹khiā起；tī-hia為耶和華起一座壇。

</p></div><div class="p_right"><div class="chap">=== 創世記 · 第 13 章 ===</div><p>
<sup>1</sup> A-pek-lân tùi Ai-ki̍p chiūⁿ-khì, i kap i ê bó͘ kap i só͘-ū-ê, liân Lô-tek, lóng khì Lâm-tōe.
<sup>2</sup> A-pek-lân ê gû, gûn, kim chin-chōe.
<sup>3</sup> I tùi Lâm-tōe chiām-chiām khì Pek-te̍k-lī, kàu Pek-te̍k-lī kap Ai ê tiong-kan, chá-chêng tah pò͘-pîⁿ ê só͘-chāi;
<sup>4</sup> kàu i khí-thâu khí tôaⁿ ê só͘-chāi;  A-pek-lân tī-hia kiû-kiò Iâ-hô-hoa ê miâ.
<sup>5</sup> Kap A-pek-lân tâng kiâⁿ ê Lô-tek ia̍h ū iûⁿ-kûn, gû-kûn, pò͘-pîⁿ.
<sup>6</sup> Hit ê tōe chiū bōe iông-ún-tit in saⁿ-kap khiā;  in-ūi in ê châi-bu̍t chōe, in chiah bōe-ōe saⁿ-kap khiā.
<sup>7</sup> A-pek-lân ê bo̍k-chiá kap Lô-tek ê bo̍k-chiá saⁿ-chiⁿ;  tng-sî Ka-lâm lâng kap Pí-lī-sé lâng tī hit ê tōe khiā-khí.
<sup>8</sup> A-pek-lân kā Lô-tek kóng, Lí góa m̄-thang oan-ke, lí ê bo̍k-chiá kap góa ê bo̍k-chiá ia̍h m̄-thang oan-ke;  in-ūi lán sī kut-jio̍k ê chhin.
<sup>9</sup> Choân-tōe kiám bô tī lí ê ba̍k-chiu-chêng mah?  chhiáⁿ lí lī-khui góa;  lí tò-pêng, góa chiū chiàⁿ-pêng;  lí chiàⁿ-pêng, góa chiū tò-pêng.
<sup>10</sup> Lô-tek kia̍h-ba̍k khòaⁿ Iok-tàn hô it-phiàn ê Pîⁿ-iûⁿ, ti̍t-kàu Só-jíⁿ ê lō͘, lóng chin lūn-te̍k;  hit ê tōe tī Iâ-hô-hoa bē bia̍t Só͘-to-má Gô-mô͘-la̍h í-chêng, chhin-chhiūⁿ Iâ-hô-hoa ê hn̂g, ia̍h chhin-chhiūⁿ Ai-ki̍p ê tōe.
<sup>11</sup> Tùi án-ni Lô-tek kéng Iok-tàn hô it-phiàn ê Pîⁿ-iûⁿ, chhian-sóa khì tang-sì;  in chiū tāi-ke pun-khui.
<sup>12</sup> A-pek-lân khiā-khí Ka-lâm tōe, Lô-tek khiā-khí Pîⁿ-iûⁿ chiah ê siâⁿ;  sóa i ê pò͘-pîⁿ kàu Só͘-to-má.
<sup>13</sup> Só͘-to-má lâng ke̍k-pháiⁿ, tōa-tōa tek-chōe Iâ-hô-hoa.
<sup>14</sup> Lô-tek lī-pia̍t liáu-āu, Iâ-hô-hoa tùi A-pek-lân kóng, Lí kia̍h-ba̍k, tùi lí só͘ tiàm ê só͘-chāi, ǹg tang sai lâm pak lâi khòaⁿ;
<sup>15</sup> in-ūi lí só͘ khòaⁿ-kìⁿ it-chhè ê tōe, Góa lóng beh hō͘ lí, kap lí ê hō͘-è, ti̍t-kàu éng-oán.
<sup>16</sup> Góa ia̍h beh hō͘ lí ê hō͘-è chhin-chhiūⁿ tōe-chiūⁿ ê thô͘-soa;  lâng nā ōe sǹg tōe-chiūⁿ ê thô͘-soa, chiah ōe sǹg lí ê hō͘-è.
<sup>17</sup> Lí khí-lâi piàn-kiâⁿ chit ê tōe ê hoâiⁿ-ti̍t, in-ūi Góa beh chiong chit ê tōe hō͘ lí.
<sup>18</sup> A-pek-lân chiū poaⁿ-sóa pò͘-pîⁿ kàu Hi-pek-lûn, óa Bān-lī hiah ê siōng-chhiū khiā-khí;  tī-hia ūi Iâ-hô-hoa khí chi̍t chō tôaⁿ.

</p></div></div><div class="p_outer"><div class="p_left"> <div class="chap">=== 創世記 · 第 14 章 ===</div><p>
<sup>1</sup> 當Àm-la̍h-hui做Sī-ná王，A-lio̍k做Í-la̍h-sat王，Ki-tāi-ló-má做Í-lân王，Thê-ta̍t做Ko-ìn王 ê時，
<sup>2</sup> in來攻擊所多瑪王Pí-la̍h，蛾摩拉王Pí-sa，Ap-má王Sī-la̍p，Sé-phian王Sī-bí-pia̍t，以及Pí-la̍h王(Pí-la̍h就是Só-jíⁿ)
<sup>3</sup> In lóng聚會tī Se-têng ê山谷；Se-têng山谷就是鹽海。
<sup>4</sup> In服事Ki-tāi-ló-má十二年久；到十三年背叛。
<sup>5</sup> 十四年，Ki-tāi-ló-má，kap同會盟chiah-ê王，lóng來，tī A-te̍k-lu̍t-ka-lêng thâi贏Lí-hoa̍t-im人，tī Hâm So͘-se人，tī Sa-bî-ki-lia̍t-têng Í-bí人，
<sup>6</sup> tī Hô-lī人ê Se-jíⁿ山Hô-lī人，到近tī曠野ê Í-le̍k-pa-lân。
<sup>7</sup> In 倒tńg到An-bi̍t-pa，就是Ka-te-su，攻擊A-má-le̍k全地，kap khiā起tī Hap-sé-sūn-tha-má ê A-mô͘-lī人。
<sup>8</sup> Tùi hit-tia̍p所多瑪王、蛾摩拉王、Ap-má王、Sé-phian王、Pí-la̍h 王，(Pí-la̍h就是Só-jíⁿ) ，lóng出來tī Se-têng ê山谷排陣，kap in交戰；
<sup>9</sup> 就是kap Í-lân王 Ki-tāi-ló-má，Ko-ìn王 Thê-ta̍t，Sī-ná王Àm-la̍h-hui，Í-la̍h-sat王A-lio̍k交戰；四個王對敵五個王。
<sup>10</sup> Se-têng山谷lóng是石油坑；所多瑪、蛾摩拉chiah-ê王逃走，跋(撥8) tī-hia；其餘ê走上山。
<sup>11</sup> In就將所多瑪、蛾摩拉ê財物，以及in ê乾糧lóng搶，做in去。
<sup>12</sup> Koh將亞伯蘭ê姪羅得，kap伊ê財物搶去；hit時羅得tòa tī所多瑪。
<sup>13</sup> 有一個逃走ê人來kā希伯來人亞伯蘭講；hit時亞伯蘭khiā起tī A-mô͘-lī人Bān-lī ê橡樹hit所在，Bān-lī kap Í-si̍t-kok kap A-nái lóng是兄弟，有kap亞伯蘭聯盟。
<sup>14</sup> 亞伯蘭聽見伊ê姪hō͘人掠去，就chhōa生養tī伊ê家裡精練ê壯丁，三百十八人，追jip到Tàn。
<sup>15</sup> 伊kap伊ê奴僕透暝分隊，攻擊in；tui到大馬色tò-pêng ê Hô-pa。
<sup>16</sup> 將一切ê財物搶倒tńg，連伊ê姪á羅得kap伊ê財物，以及婦女百姓，亦lóng搶倒tńg。
<sup>17</sup> 亞伯蘭thâi贏Ki-tāi-ló-má，以及kap伊做陣chiah-ê王，tò來ê時，所多瑪王出來，到Sa-bí ê山谷，迎接伊；Sa-bí ê山谷就是王ê山谷。
<sup>18</sup> 亦有Sat-léng王 Be̍k-ki-sé-tek帶餅kap酒出來；伊是至高[ê]上帝ê祭司；
<sup>19</sup> 祝福伊講，願天地ê主，至高ê上帝賜福亞伯蘭。
<sup>20</sup> 至高ê上帝將對敵交tī你ê手，應該o-ló伊。亞伯蘭將lóng總所得tio̍h-ê，十份the̍h一份hō͘ 伊。
<sup>21</sup> 所多瑪王 kā亞伯蘭講，將人歸我；物lóng hō͘你。
<sup>22</sup> 亞伯蘭kā所多瑪王講，我有kí天地ê主至高ê上帝耶和華來chiù-chōa，
<sup>23</sup> 凡若你ê物，就一條線、一條鞋帶，我lóng m̄-the̍h，免得你講，我hō͘亞伯蘭好額；
<sup>24</sup> 只有少年人所食ê，以及kap我同行ê人A-nái、Í-si̍t-kok、Bān-lī，所應得ê份額，thang chhut-chāi in the̍h。

</p></div><div class="p_right"><div class="chap">=== 創世記 · 第 14 章 ===</div><p>
<sup>1</sup> Tng Àm-la̍h-hui chòe Sī-ná ông, A-lio̍k chòe Í-la̍h-sat ông, Ki-tāi-ló-má chòe Í-lân ông, Thê-ta̍t chòe Ko-ìn ông ê sî,
<sup>2</sup> in lâi kong-kek Só͘-to-má ông Pí-la̍h, Gô-mô͘-la̍h ông Pí-sa, Ap-má ông Sī-la̍p, Sé-phian ông Sī-bí-pia̍t, í-ki̍p Pí-la̍h ông (Pí-la̍h chiū-sī Só-jíⁿ)
<sup>3</sup> In lóng chū-hōe tī Se-têng ê soaⁿ-kok;  Se-têng soaⁿ-kok chiū-sī Iâm-hái.
<sup>4</sup> In ho̍k-sāi Ki-tāi-ló-má cha̍p-jī nî kú;  kàu cha̍p-saⁿ-nî pōe-poān.
<sup>5</sup> Cha̍p-sì-nî Ki-tāi-ló-má, kap tâng hōe-bêng chiah ê ông, lóng lâi, tī A-te̍k-lu̍t-ka-lêng thâi-iâⁿ Lí-hoa̍t-im lâng, tī Hâm So͘-se lâng, tī Sa-bî-ki-lia̍t-têng Í-bí lâng,
<sup>6</sup> tī Hô-lī lâng ê Se-jíⁿ soaⁿ Hô-lī lâng, kàu kūn tī khòng-iá ê Í-le̍k-pa-lân.
<sup>7</sup> In tò-tńg kàu An-bi̍t-pa, chiū-sī Ka-te-su, kong-kek A-má-le̍k choân-tōe, kap khiā-khí tī Hap-sé-sūn-tha-má ê A-mô͘-lī lâng.
<sup>8</sup> Tùi hit-tia̍p Só͘-to-má ông, Gô-mô͘-la̍h ông, Ap-má ông, Sé-phian ông, Pí-la̍h ông, (Pí-la̍h chiū-sī Só-jíⁿ), lóng chhut-lâi tī Se-têng ê soaⁿ-kok pâi-tīn, kap in kau-chiàn;
<sup>9</sup> chiū-sī kap Í-lân ông Ki-tāi-ló-má, Ko-ìn ông Thê-ta̍t, Sī-ná ông Àm-la̍h-hui, Í-la̍h-sat ông A-lio̍k kau-chiàn;  sì ê ông tùi-te̍k gō͘ ê ông.
<sup>10</sup> Se-têng soaⁿ-kok lóng sī chio̍h-iû khiⁿ;  Só͘-to-má Gô-mô͘-la̍h chiah ê ông tô-cháu, poa̍h tī-hia;  kî-û-ê cháu chiūⁿ-soaⁿ.
<sup>11</sup> In chiū chiong Só͘-to-má Gô-mô͘-la̍h ê châi-bu̍t, í-ki̍p in ê kan-niû lóng chhiúⁿ, chòe in khì.
<sup>12</sup> Koh chiong A-pek-lân ê ti̍t Lô-tek, kap i ê châi-bu̍t chhiúⁿ-khì;  hit-sî Lô-tek tòa tī Só͘-to-má.
<sup>13</sup> Ū chi̍t ê tô-cháu ê lâng lâi kā Hi-pek-lâi lâng A-pek-lân kóng;  hit-sî A-pek-lân khiā-khí tī A-mô͘-lī lâng Bān-lī ê siōng-chhiū hit só͘-chāi, Bān-lī kap Í-si̍t-kok kap A-nái lóng sī hiaⁿ-tī, ū kap A-pek-lân liân-bêng.
<sup>14</sup> A-pek-lân thiaⁿ-kìⁿ i ê ti̍t hō͘ lâng lia̍h-khì, chiū chhōa seng-ióng tī i ê ke-ni̍h cheng-liān ê chòng-teng, saⁿ-pah cha̍p-poeh lâng, tui-jip kàu Tàn.
<sup>15</sup> I kap i ê lô͘-po̍k thàu-mî pun-tūi, kong-kek-in;  tui kàu Tāi-má-sek tò-pêng ê Hô-pa.
<sup>16</sup> Chiong it-chhè ê châi-bu̍t chhiúⁿ tò-tńg, liân i ê ti̍t-á Lô-tek kap i ê châi-bu̍t, í-ki̍p hū-lú peh-sìⁿ, ia̍h lóng chhiúⁿ tò-tńg.
<sup>17</sup> A-pek-lân thâi-iâⁿ Ki-tāi-ló-má, í-ki̍p kap i chòe-tīn chiah ê ông, tò-lâi ê sî, Só͘-to-má ông chhut-lâi, kàu Sa-bí ê soaⁿ-kok, ngiâ-chih i;  Sa-bí ê soaⁿ-kok chiū-sī Ông ê soaⁿ-kok.
<sup>18</sup> Ia̍h ū Sat-léng ông Be̍k-ki-sé-tek tòa piáⁿ kap chiú chhut-lâi; i sī Chì-koâiⁿ[ê] Siōng-tè ê chè-si;
<sup>19</sup> chiok-hok i kóng, Goān thiⁿ-tōe ê Chú, Chì-koâiⁿ ê Siōng-tè sù-hok A-pek-lân.
<sup>20</sup> Chì-koâiⁿ ê Siōng-tè chiong tùi-te̍k kau tī lí ê chhiú, eng-kai o-ló I.  A-pek-lân chiong lóng-chóng só͘ tit-tio̍h-ê, cha̍p-hūn the̍h chi̍t-hūn hō͘ i.
<sup>21</sup> Só͘-to-má ông kā A-pek-lân kóng, Chiong lâng kui góa;  mi̍h lóng hō͘ lí.
<sup>22</sup> A-pek-lân kā Só͘-to-má ông kóng, Góa ū kí thiⁿ-tōe ê Chú Chì-koâiⁿ ê Siōng-tè Iâ-hô-hoa lâi chiù-chōa,
<sup>23</sup> hoān-nā lí ê mi̍h, chiū chi̍t tiâu sòaⁿ chi̍t tiâu ôe-tòa, góa lóng m̄-the̍h, bián-tit lí kóng, Góa hō͘ A-pek-lân hó-gia̍h;
<sup>24</sup> chí-ū siàu-liân lâng só͘ chia̍h ê, í-ki̍p kap góa tâng-kiâⁿ ê lâng A-nái, Í-si̍t-kok, Bān-lī, só͘ èng-tit ê hūn-gia̍h, thang chhut-chāi in the̍h.

</p></div></div><div class="p_outer"><div class="p_left"> <div class="chap">=== 創世記 · 第 15 章 ===</div><p>
<sup>1</sup> Chiah-ê tāi-chì了後，耶和華ê話tī異象中臨到亞伯蘭，講，亞伯蘭ah，你m̄免驚，我是你ê藤牌，是你極大ê報賞。
<sup>2</sup> 亞伯蘭講，主耶和華ah，你beh hō͘我甚麼，我已經無kiáⁿ；承接我ê家業ê，就是大馬色人Í-lī-í-siā？
<sup>3</sup> 亞伯蘭koh講，你無hō͘我有後裔，hit-ê生tī我家內ê是我ê後嗣。
<sup>4</sup> 耶和華koh臨到，kā伊講，Chit人m̄是beh做你ê後嗣；對你本身出ê，chiah是做你ê後嗣。
<sup>5</sup> 就chhōa伊出去外面講，你看天，算hiah-ê 星，你算能了á-bōe；koh對伊講，你ê後裔亦beh親像án-ni。
<sup>6</sup> 亞伯蘭信耶和華；伊就kā伊算做義。
<sup>7</sup> Koh對伊講，我是耶和華，bat chhōa你出Ka-le̍k-tí ê Jíⁿ城，為tio̍h beh將chit-ê地hō͘你做業。
<sup>8</sup> 亞伯蘭講，主耶和華ah，我怎樣會知beh得tio̍h chit-ê地做業ah？
<sup>9</sup> 伊kā伊講，你kā我取一隻三年母ê牛，一隻三年母ê山羊，一隻三年公ê綿羊，一隻ka-chui，一隻鴿á。
<sup>10</sup> 伊就取chiah-ê物來，ta̍k樣tùi中破開做兩pêng，chit-pêng kap hit-pêng排相對；只有鳥無破開。
<sup>11</sup> 有鷹鳥落來tī死ê cheng-siⁿ ê頂面；亞伯蘭就趕伊去。
<sup>12</sup> 日beh落ê時，亞伯蘭睏重眠；忽然有真烏暗ê大驚惶到tī伊。
<sup>13</sup> 耶和華對亞伯蘭講，你的確tio̍h知，你ê後裔beh出外tī別人ê地，koh服事hit位ê人；hit位ê人beh苦楚in四百年。
<sup>14</sup> In所beh服事ê國，我beh辦in；後來in beh帶chōe-chōe財物tùi-hia出來。
<sup>15</sup> 你beh安然tò祖，食長歲壽，hō͘人埋葬。
<sup>16</sup> 到第四代，in beh tò來chia；因為A-mô͘-lī族ê罪iáu未貫滿。
<sup>17</sup> 日落天暗，有出煙ê爐，kap teh-to̍h ê火把，tùi hiah-ê破pêng ê肉經過。
<sup>18</sup> 當hit日，耶和華kap亞伯蘭立約，講，我有將chit-ê地，tùi埃及河到hit-ê大河，就是Pek-lat河，hō͘你ê後裔；
<sup>19</sup> 就是Ki-nî、Ki-nî-sé、Kah-mô͘-nî，
<sup>20</sup> Hek、Pí-lī-sé、Lí-hoa̍t-im，
<sup>21</sup> A-mô͘-lī、迦南、Kek-ka-sat、Iâ-pò͘-su，chiah-ê族ê地。

</p></div><div class="p_right"><div class="chap">=== 創世記 · 第 15 章 ===</div><p>
<sup>1</sup> Chiah ê tāi-chì liáu-āu, Iâ-hô-hoa ê ōe tī īⁿ-siōng-tiong lîm-kàu A-pek-lân, kóng, A-pek-lân ah, lí m̄-bián kiaⁿ, Góa sī lí ê tîn-pâi, sī lí ke̍k-tōa ê pò-siúⁿ.
<sup>2</sup> A-pek-lân kóng, Chú Iâ-hô-hoa ah, Lí beh hō͘ góa sím-mi̍h, góa í-keng bô kiáⁿ;  sêng-chiap góa ê ke-gia̍p-ê, chiū-sī Tāi-má-sek lâng Í-lī-í-siā?
<sup>3</sup> A-pek-lân koh kóng, Lí bô hō͘ góa ū hō͘-è, hit ê siⁿ tī góa ke-lāi-ê sī góa ê hō͘-sû.
<sup>4</sup> Iâ-hô-hoa koh lîm-kàu, kā i kóng, Chit-lâng m̄-sī beh chòe lí ê hō͘-sû;  tùi lí pún-sin chhut-ê, chiah sī chòe lí ê hō͘-sû.
<sup>5</sup> Chiū chhōa i chhut-khì gōa-bīn kóng, Lí khòaⁿ thiⁿ, sǹg hiah ê chhiⁿ, lí sǹg ōe liáu á-bōe;  koh tùi i kóng, Lí ê hō͘-è ia̍h beh chhin-chhiūⁿ án-ni.
<sup>6</sup> A-pek-lân sìn Iâ-hô-hoa;  I chiū kā i sǹg chòe gī.
<sup>7</sup> Koh tùi i kóng, Góa sī Iâ-hô-hoa, bat chhōa lí chhut Ka-le̍k-tí ê Jíⁿ siâⁿ, ūi-tio̍h beh chiong chit ê tōe hō͘ lí chòe-gia̍p.
<sup>8</sup> A-pek-lân kóng, Chú Iâ-hô-hoa ah, góa cháiⁿ-iūⁿ ōe chai beh tit-tio̍h chit ê tōe chòe-gia̍p ah?
<sup>9</sup> I kā i kóng, Lí kā Góa chhú chi̍t-chiah saⁿ-nî bú ê gû, chi̍t-chiah saⁿ-nî bú ê soaⁿ-iûⁿ, chi̍t-chiah saⁿ-nî kang ê mî-iûⁿ, chi̍t-chiah ka-chui, chi̍t-chiah chíⁿ-á.
<sup>10</sup> I chiū chhú chiah ê mi̍h lâi, ta̍k-iūⁿ tùi-tiong phòa-khui chòe nn̄g-pêng, chit-pêng kap hit-pêng pâi saⁿ-tùi;  chí-ū chiáu bô phòa-khui.
<sup>11</sup> Ū eng-chiáu lo̍h-lâi tī sí ê cheng-siⁿ ê téng-bīn;  A-pek-lân chiū kóaⁿ i khì.
<sup>12</sup> Ji̍t beh lo̍h ê sî, A-pek-lân khùn tāng-bîn;  hut-jiân ū chin o͘-àm ê tōa kiaⁿ-hiâⁿ kàu tī i.
<sup>13</sup> Iâ-hô-hoa tùi A-pek-lân kóng, Lí tek-khak tio̍h chai, lí ê hō͘-è beh chhut-gōa tī pa̍t-lâng ê tōe, koh ho̍k-sāi hit-ūi ê lâng;  hit-ūi ê lâng beh khó͘-chhó͘ in sì-pah nî.
<sup>14</sup> In só͘ beh ho̍k-sāi ê kok, Góa beh pān in;  āu-lâi in beh tòa chōe-chōe châi-bu̍t tùi-hia chhut-lâi.
<sup>15</sup> Lí beh an-jiân tò-chó͘, chia̍h tn̂g-hè-siū, hō͘ lâng bâi-chòng.
<sup>16</sup> Kàu tē-sì tāi, in beh tò-lâi chia;  in-ūi A-mô͘-lī cho̍k ê chōe iáu-bē koàn-boán.
<sup>17</sup> Ji̍t-lo̍h thiⁿ-àm, ū chhut ian ê lô͘, kap teh-to̍h ê hé-pé, tùi hiah ê phòa-pêng ê bah keng-kè.
<sup>18</sup> Tng hit-ji̍t Iâ-hô-hoa kap A-pek-lân li̍p-iok, kóng, Góa ū chiong chit ê tōe, tùi Ai-ki̍p hô kàu hit ê tōa-hô, chiū-sī Pek-lat hô, hō͘ lí ê hō͘-è;
<sup>19</sup> chiū-sī Ki-nî, Ki-nî-sé, Kah-mô͘-nî,
<sup>20</sup> Hek, Pí-lī-sé, Lí-hoa̍t-im,
<sup>21</sup> A-mô͘-lī, Ka-lâm, Kek-ka-sat, Iâ-pò͘-su, chiah ê cho̍k ê tōe.

</p></div></div><div class="p_outer"><div class="p_left"> <div class="chap">=== 創世記 · 第 16 章 ===</div><p>
<sup>1</sup> 亞伯蘭ê bó͘撒萊無kā伊生kiáⁿ；伊有一個女婢名夏甲；是埃及人。
<sup>2</sup> 撒萊kā亞伯蘭講，耶和華禁我生kiáⁿ；請你kap我ê女婢同房；kiám-chhái我thang tùi伊得tio̍h gín-á。亞伯蘭聽thàn撒萊ê話。
<sup>3</sup> Tùi hit-tia̍p，亞伯蘭ê bó͘撒萊將伊ê女婢埃及人夏甲hō͘伊丈夫亞伯蘭做bó͘；hit時亞伯蘭已經tòa迦南十年。
<sup>4</sup> 伊kap夏甲同房，夏甲就懷孕；伊知家己有身，就看輕主母。
<sup>5</sup> 撒萊kā亞伯蘭講，我ê冤枉歸tī你；我將我ê女婢hē tī你ê心懷中；伊看家己有娠，就看輕我；願耶和華tī你我ê中間判斷。
<sup>6</sup> 亞伯蘭對撒萊講，你ê女婢tī你ê手，你thang隨意款待伊。撒萊苦楚伊，伊就tùi撒萊ê面前逃走。
<sup>7</sup> 耶和華ê使者tú-tio̍h伊tī曠野ê水泉邊；hit-ê水泉tī Su-jíⁿ ê路上。
<sup>8</sup> 對伊講，撒萊ê女婢夏甲，你tùi tah-lo̍h來？beh tah-lo̍h去？伊講，我tùi我ê主母撒萊ê面前走出來。
<sup>9</sup> 耶和華ê使者對伊講，你tò去你ê主母hia，降服tī伊ê手下。
<sup>10</sup> 耶和華ê使者koh對伊講，我beh hō͘你ê後裔極其chōe，甚至bōe算得。
<sup>11</sup> 耶和華ê使者koh對伊講，你taⁿ懷孕，beh生一個kiáⁿ，tio̍h kā伊號名以實瑪利，因為耶和華聽見你ê苦情。
<sup>12</sup> 伊做人beh親像野驢，伊ê手beh攻擊眾人，眾人ê手beh攻擊伊；伊beh khiā起tī眾兄弟ê頭前。
<sup>13</sup> 夏甲就稱hit-ê對伊講話ê耶和華ê名講，你是看見ta̍k項ê上帝；因為講，連tī-chia我亦看見hit-ê看見我ê mah？
<sup>14</sup> 所以chit-ê井名叫Pí-jíⁿ-la̍h-hái-lâi，就是Ka-te-su kap Pa-lia̍t ê中間。
<sup>15</sup> 後來夏甲kā亞伯蘭生一個kiáⁿ；亞伯蘭kā伊ê kiáⁿ號名叫以實瑪利，就是夏甲所生ê。
<sup>16</sup> 夏甲kā亞伯蘭生以實瑪利ê時，亞伯蘭八十六歲。

</p></div><div class="p_right"><div class="chap">=== 創世記 · 第 16 章 ===</div><p>
<sup>1</sup> A-pek-lân ê bó͘ Sat-lāi bô kā i siⁿ-kiáⁿ;  i ū chi̍t ê lú-pī miâ Hā-kah;  sī Ai-ki̍p lâng.
<sup>2</sup> Sat-lāi kā A-pek-lân kóng, Iâ-hô-hoa kìm góa siⁿ-kiáⁿ;  chhiáⁿ lí kap góa ê lú-pī tâng-pâng;  kiám-chhái góa thang tùi i tit-tio̍h gín-á.  A-pek-lân thiaⁿ-thàn Sat-lāi ê ōe.
<sup>3</sup> Tùi hit-tia̍p A-pek-lân ê bó͘ Sat-lāi chiong i ê lú-pī Ai-ki̍p lâng Hā-kah hō͘ i tiōng-hu A-pek-lân chòe-bó͘;  hit-sî A-pek-lân í-keng tòa Ka-lâm cha̍p nî.
<sup>4</sup> I kap Hā-kah tâng-pâng, Hā-kah chiū hoâi-īn;  i chai ka-kī ū-sin, chiū khòaⁿ-khin chú-bú.
<sup>5</sup> Sat-lāi kā A-pek-lân kóng, Góa ê oan-óng kui tī lí;  góa chiong góa ê lú-pī hē tī lí ê sim-hoâi-tiong;  i khòaⁿ ka-kī ū-sin, chiū khòaⁿ-khin góa;  goān Iâ-hô-hoa tī lí góa ê tiong-kan phòaⁿ-toàn.
<sup>6</sup> A-pek-lân tùi Sat-lāi kóng, Lí ê lú-pī tī lí ê chhiú, lí thang sûi-ì khoán-thāi i.  Sat-lāi khó͘-chhó͘ i, i chiū tùi Sat-lāi ê bīn-chêng tô-cháu.
<sup>7</sup> Iâ-hô-hoa ê sù-chiá tú-tio̍h i tī khòng-iá ê chúi-chôaⁿ-piⁿ;  hit ê chúi-chôaⁿ tī Su-jíⁿ ê lō͘-chiūⁿ.
<sup>8</sup> Tùi i kóng, Sat-lāi ê lú-pī Hā-kah, lí tùi tah-lo̍h lâi?  beh tah-lo̍h khì?  I kóng, Góa tùi góa ê chú-bú Sat-lāi ê bīn-chêng cháu-chhut-lâi.
<sup>9</sup> Iâ-hô-hoa ê sù-chiá tùi i kóng, Lí tò-khì lí ê chú-bú hia, hâng-ho̍k tī i ê chhiú-ē.
<sup>10</sup> Iâ-hô-hoa ê sù-chiá koh tùi i kóng, Góa beh hō͘ lí ê hō͘-è ke̍k-kî chōe, sīm-chì bōe-sǹg-tit.
<sup>11</sup> Iâ-hô-hoa ê sù-chiá koh tùi i kóng, Lí taⁿ hoâi-īn, beh siⁿ chi̍t ê kiáⁿ, tio̍h kā i hō miâ Í-si̍t-má-lī, in-ūi Iâ-hô-hoa thiaⁿ-kìⁿ lí ê khó͘-chêng.
<sup>12</sup> I chòe lâng beh chhin-chhiūⁿ iá-lû, i ê chhiú beh kong-kek chèng-lâng, chèng-lâng ê chhiú beh kong-kek i;  i beh khiā-khí tī chèng hiaⁿ-tī ê thâu-chêng.
<sup>13</sup> Hā-kah chiū chheng hit ê tùi i kóng ōe ê Iâ-hô-hoa ê miâ kóng, Lí sī khòaⁿ-kìⁿ ta̍k-hāng ê Siōng-tè;  in-ūi kóng, Liân tī-chia góa ia̍h khòaⁿ-kìⁿ hit ê khòaⁿ-kìⁿ góa ê mah?
<sup>14</sup> Só͘-í chit ê chíⁿ miâ-kiò Pí-jíⁿ-la̍h-hái-lâi, chiū-sī Ka-te-su kap Pa-lia̍t ê tiong-kan.
<sup>15</sup> Āu-lâi Hā-kah kā A-pek-lân siⁿ chi̍t ê kiáⁿ;  A-pek-lân kā i ê kiáⁿ hō miâ kiò Í-si̍t-má-lī, chiū-sī Hā-kah só͘ siⁿ-ê.
<sup>16</sup> Hā-kah kā A-pek-lân siⁿ Í-si̍t-má-lī ê sî, A-pek-lân poeh-cha̍p-la̍k hè.

</p></div></div><div class="p_outer"><div class="p_left"> <div class="chap">=== 創世記 · 第 17 章 ===</div><p>
<sup>1</sup> 亞伯蘭九十九歲ê時，耶和華對亞伯蘭顯現，kā伊講，我是全能ê上帝，你tī我ê面前行做tio̍h完全。
<sup>2</sup> 我beh kap你立我ê約，hō͘你ê後裔極其chōe。
<sup>3</sup> 亞伯蘭就仆落tī地裡；上帝koh kap伊講話，講，
<sup>4</sup> 我kap你立我ê約，你beh做chōe-chōe國ê父。
<sup>5</sup> Tùi taⁿ以後，你ê名無koh叫做亞伯蘭，是beh叫做亞伯拉罕，因為我已經立你做chōe-chōe 國ê父。
<sup>6</sup> 我beh hō͘你ê後裔極其chōe，國度tùi你來立，君王tùi你來出。
<sup>7</sup> 我beh kap你，以及你歷代ê後裔，設立我ê約做永遠ê約；是beh做你kap你ê後裔ê上帝。
<sup>8</sup> 我beh將你現在出外ê地，就是迦南全地，賞賜你kap你ê後裔，做永遠ê業；我亦beh做in ê上帝。
<sup>9</sup> 上帝koh對亞伯拉罕講，你kap你ê後裔tio̍h歷代遵守我ê約。
<sup>10</sup> Lín中間所有ê ta-po͘-ê，lóng tio̍h受割禮；這就是我kap你以及你ê後裔所立ê約，是lín所tio̍h遵守ê。
<sup>11</sup> Lín tio̍h割lín陽物ê皮；這是beh做我kap lín所立ê約ê記號。
<sup>12</sup> Lín歷代ê ta-po͘-ê，無論家內生ê，á是你ê後裔以外，用銀tùi外面人買ê，已經出世八日，lóng tio̍h受割禮。
<sup>13</sup> 你家內生ê，kap你用銀買ê，lóng的確tio̍h受割禮；án-ni我ê約beh hē tī lín ê身上，做永遠ê約。
<sup>14</sup> 無受割禮ê ta-po͘-ê，伊身軀既然無受割禮，是背我ê約；的確tùi百姓ê中間除去。
<sup>15</sup> 上帝koh對亞伯拉罕講，你ê bó͘撒萊，m̄-thang koh叫伊ê名撒萊；伊ê名beh叫做撒拉。
<sup>16</sup> 我beh賜福伊，我亦beh hō͘你tùi伊得tio̍h一個kiáⁿ；我beh賜福伊，伊亦beh做列國ê老母；beh有邦國ê王 tùi伊出。
<sup>17</sup> 亞伯拉罕就仆teh笑，心內講，一百歲ê人iáu能生kiáⁿ mah？撒拉已經九十歲，iáu能生養mah？
<sup>18</sup> 亞伯拉罕對上帝講，但願以實瑪利活tī你ê面前。
<sup>19</sup> 上帝講，m̄是lah，你ê bó͘撒拉beh kā你生一個kiáⁿ，你beh kā伊號名叫以撒；我beh kap伊設立我ê約，做伊ê後裔永遠ê約。
<sup>20</sup> 論到以實瑪利，我亦聽你求；你看，我已經賜福伊，beh hō͘伊興旺，加添極其chōe。伊beh生十二個族長，我亦beh hō͘伊成做大國。
<sup>21</sup> 到明年 chit時，撒拉beh kā你生以撒；我beh kap伊設立我ê約。
<sup>22</sup> 上帝kap亞伯拉罕講soah，就離開伊上去。
<sup>23</sup> Tú-tú hit日，亞伯拉罕照上帝所kā伊講ê，kā伊ê kiáⁿ以實瑪利，kap亞伯拉罕家內一切ê ta-po͘人，無論tī 家裡生ê，á是用伊ê銀買ê，lóng行割禮。
<sup>24</sup> 亞伯拉罕受割禮ê時九十九歲；
<sup>25</sup> 伊ê kiáⁿ以實瑪利受割禮ê時十三歲。
<sup>26</sup> Tú-tú hit日，亞伯拉罕kap伊ê kiáⁿ以實瑪利同受割禮。
<sup>27</sup> 家內所有ê人，無論tī 家裡生ê，á是用銀tùi外面人買ê，lóng kap伊同受割禮。

</p></div><div class="p_right"><div class="chap">=== 創世記 · 第 17 章 ===</div><p>
<sup>1</sup> A-pek-lân káu-cha̍p-káu hè ê sî, Iâ-hô-hoa tùi A-pek-lân hián-hiān, kā i kóng, Góa sī choân-lêng ê Siōng-tè, lí tī Góa ê bīn-chêng kiâⁿ-chòe tio̍h oân-choân.
<sup>2</sup> Góa beh kap lí li̍p Góa ê iok, hō͘ lí ê hō͘-è ke̍k-kî chōe.
<sup>3</sup> A-pek-lân chiū phak-lo̍h tī tōe-ni̍h;  Siōng-tè koh kap i kóng-ōe, kóng,
<sup>4</sup> Góa kap lí li̍p Góa ê iok, lí beh chòe chōe-chōe kok ê pē.
<sup>5</sup> Tùi taⁿ í-āu, lí ê miâ bô koh kiò-chòe A-pek-lân, sī beh kiò-chòe A-pek-la̍h-hán, in-ūi Góa í-keng li̍p lí chòe chōe-chōe kok ê pē.
<sup>6</sup> Góa beh hō͘ lí ê hō͘-è ke̍k-kî chōe, kok-tō͘ tùi lí lâi li̍p, kun-ông tùi lí lâi chhut.
<sup>7</sup> Góa beh kap lí, í-ki̍p lí le̍k-tāi ê hō͘-è, siat-li̍p Góa ê iok chòe éng-oán ê iok;  sī beh chòe lí kap lí ê hō͘-è ê Siōng-tè.
<sup>8</sup> Góa beh chiong lí hiān-chāi chhut-gōa ê tōe, chiū-sī Ka-lâm choân-tōe, siúⁿ-sù lí kap lí ê hō͘-è, chòe éng-oán ê gia̍p;  Góa ia̍h beh chòe in ê Siōng-tè.
<sup>9</sup> Siōng-tè koh tùi A-pek-la̍h-hán kóng, Lí kap lí ê hō͘-è tio̍h le̍k-tāi chun-siú Góa ê iok.
<sup>10</sup> Lín tiong-kan só͘ ū ê ta-po͘-ê, lóng tio̍h siū kat-lé;  che chiū-sī Góa kap lí í-ki̍p lí ê hō͘-è só͘ li̍p ê iok,  sī lín só͘ tio̍h chun-siú-ê.
<sup>11</sup> Lín tio̍h koah lín iông-bu̍t ê phê;  che sī beh chòe Góa kap lín só͘ li̍p ê iok ê kì-hō.
<sup>12</sup> Lín le̍k-tāi ê ta-po͘-ê, bô-lūn ke-lāi siⁿ-ê, á-sī lí ê hō͘-è í-gōa, ēng gûn tùi gōa-bīn lâng bóe-ê, í-keng chhut-sì poeh-ji̍t, lóng tio̍h siū kat-lé.
<sup>13</sup> Lí ke-lāi siⁿ-ê, kap lí ēng gûn bóe-ê, lóng tek-khak tio̍h siū kat-lé;  án-ni Góa ê iok beh hē tī lín ê sin-chiūⁿ, chòe éng-oán ê iok.
<sup>14</sup> Bô siū kat-lé ê ta-po͘-ê, i sin-khu kì-jiân bô siū kat-lé, sī pōe Góa ê iok;  tek-khak tùi peh-sìⁿ ê tiong-kan tû-khì.
<sup>15</sup> Siōng-tè koh tùi A-pek-la̍h-hán kóng, Lí ê bó͘ Sat-lāi, m̄-thang koh kiò i ê miâ Sat-lāi;  i ê miâ beh kiò-chòe Sat-la̍h.
<sup>16</sup> Góa beh sù-hok i, Góa ia̍h beh hō͘ lí tùi i tit-tio̍h chi̍t ê kiáⁿ;  Góa beh sù-hok i, i ia̍h beh chòe lia̍t-kok ê lāu-bú;  beh ū pang-kok ê ông tùi i chhut.
<sup>17</sup> A-pek-la̍h-hán chiū phak-teh chhiò, sim-lāi kóng, Chi̍t-pah hè ê lâng iáu ōe siⁿ-kiáⁿ mah?  Sat-la̍h í-keng káu-cha̍p hè, iáu ōe seng-ióng mah?
<sup>18</sup> A-pek-la̍h-hán tùi Siōng-tè kóng, Tān goān Í-si̍t-má-lī oa̍h tī Lí ê bīn-chêng.
<sup>19</sup> Siōng-tè kóng, M̄-sī lah, lí ê bó͘ Sat-la̍h beh kā lí siⁿ chi̍t ê kiáⁿ, lí beh kā i hō-miâ kiò Í-sat;  Góa beh kap i siat-li̍p Góa ê iok, chòe i ê hō͘-è éng-oán ê iok.
<sup>20</sup> Lūn-kàu Í-si̍t-má-lī, Góa ia̍h thiaⁿ lí kiû; lí khòaⁿ, Góa í-keng sù-hok i, beh hō͘ i heng-ōng, ke-thiⁿ ke̍k-kî chōe.  I beh siⁿ cha̍p-jī ê cho̍k-tiúⁿ, Góa ia̍h beh hō͘ i chiâⁿ-chòe tōa-kok.
<sup>21</sup> Kàu mê-nî chit-sî, Sat-la̍h beh kā lí siⁿ Í-sat;  Góa beh kap i siat-li̍p Góa ê iok.
<sup>22</sup> Siōng-tè kap A-pek-la̍h-hán kóng soah, chiū lī-khui i chiūⁿ-khì.
<sup>23</sup> Tú-tú hit-ji̍t, A-pek-la̍h-hán chiàu Siōng-tè só͘ kā i kóng-ê, kā i ê kiáⁿ Í-si̍t-má-lī, kap A-pek-la̍h-hán ke-lāi it-chhè ê ta-po͘-lâng, bô-lūn tī ke-ni̍h siⁿ-ê, á-sī ēng i ê gûn bóe-ê, lóng kiâⁿ kat-lé.
<sup>24</sup> A-pek-la̍h-hán siū kat-lé ê sî káu-cha̍p-káu hè;
<sup>25</sup> i ê kiáⁿ Í-si̍t-má-lī siū kat-lé ê sî cha̍p-saⁿ hè.
<sup>26</sup> Tú-tú hit ji̍t A-pek-la̍h-hán kap i ê kiáⁿ Í-si̍t-má-lī tâng siū kat-lé.
<sup>27</sup> Ke-lāi só͘-ū ê lâng, bô-lūn tī ke-ni̍h siⁿ-ê, á-sī ēng gûn tùi gōa-bīn lâng bóe-ê, lóng kap i tâng siū kat-lé.

</p></div></div><div class="p_outer"><div class="p_left"> <div class="chap">=== 創世記 · 第 18 章 ===</div><p>
<sup>1</sup> 耶和華tī Bān-lī ê橡樹hia，對亞伯拉罕出現；hit時日當熱；亞伯拉罕坐tī布棚門口；
<sup>2</sup> kia̍h目起來看，看見三人tī對面teh khiā；伊一下看見，就tùi布棚門口，走去迎接in，
<sup>3</sup> 仆tī地裡，講，我ê主，我若tī你ê面前得tio̍h恩典，求你m̄-thang離開奴僕做你去；
<sup>4</sup> 容允the̍h淡薄水，hō͘ lín洗腳請歇睏tī樹腳；
<sup>5</sup> 我koh the̍h淡薄餅，hō͘ lín點心；然後進前去；因為lín是為tio̍h án-ni，chiah到lín ê奴僕chia。In講，Thang照你ê話去行。
<sup>6</sup> 亞伯拉罕趕緊入布棚，見撒拉講，你緊緊用Saⁿ-sè-a ê麵粉，nóa做餅。
<sup>7</sup> 亞伯拉罕koh走到牛群ê所在，牽一隻chíⁿ koh好ê牛á來；交hō͘奴僕，伊就趕緊去備辦。
<sup>8</sup> 亞伯拉罕koh the̍h奶油kap 奶，kap所備辦ê牛á來，排tī in ê面前；家己tī樹腳khiā tī in ê身邊；in就食。
<sup>9</sup> In kā伊講，你ê bó͘撒拉tī tah-lo̍h？伊講，Tī布棚內。
<sup>10</sup> In中間一個講，到期我的確beh koh來你chia；你ê bó͘撒拉beh生一個kiáⁿ。撒拉tī後面，布棚門口，teh聽。
<sup>11</sup> 亞伯拉罕kap撒拉年歲已經老；撒拉ê月經已經絕。
<sup>12</sup> 撒拉心內笑講，我已經衰lám，我ê主亦老lah；kiám iáu有chit號ê歡喜？
<sup>13</sup> 耶和華對亞伯拉罕講，撒拉為啥事笑，講，我已經老，果真能生kiáⁿ mah？
<sup>14</sup> Kiám耶和華有做bōe來ê事mah？到期，明年 chit時，我beh koh來你chia，撒拉beh生一個kiáⁿ。
<sup>15</sup> 撒拉驚，m̄認，講，我無笑。hit人講，無影；你實在有笑。
<sup>16</sup> Hiah-ê人就tùi hia起來，ǹg所多瑪去；亞伯拉罕也kap in相kap行，beh送in一站。
<sup>17</sup> 耶和華講，我所beh做ê事，kiám thang tùi亞伯拉罕隱khǹg mah？
<sup>18</sup> 因為亞伯拉罕的確beh成做強大ê國，地上萬國beh因為伊來得tio̍h福氣。
<sup>19</sup> 我bat伊，是beh hō͘伊命令伊ê kiáⁿ kap伊ê家眷；hō͘ in長長守耶和華ê道理，秉公行義；致到耶和華指亞伯拉罕所講ê話，lóng歸hō͘ 伊。
<sup>20</sup> 耶和華講，所多瑪、蛾摩拉hoah-hiàm ê聲真大，in ê罪惡實在重。
<sup>21</sup> 我taⁿ beh落去，看in所行ê，果然一盡照我所聽ê聲á無；若無án-ni，我亦會知。
<sup>22</sup> Hiah-ê人tùi-hia oa̍t-tńg身，ǹg所多瑪去；亞伯拉罕iáu khiā tī耶和華ê面前。
<sup>23</sup> 亞伯拉罕近前來講，好人kap pháiⁿ人，你lóng beh剿滅mah？
<sup>24</sup> 設使城內有五十個好人，你猶原beh剿滅hit所在mah？無beh為tio̍h城內chí五十個好人，來赦免in mah？
<sup>25</sup> 願你決斷無án-ni行，將好人kap pháiⁿ人做一下害死；致到好人kap pháiⁿ人相同；願你決斷無án-ni行；審判全地ê主kiám無行公義mah？
<sup>26</sup> 耶和華講，我若tī所多瑪城內tú-tio̍h有五十個好人，我就為tio̍h in ê緣故寬容hit所在。
<sup>27</sup> 亞伯拉罕應講，我雖然是火灰土粉，iáu-kú敢對主講話；
<sup>28</sup> 設使chiah-ê五十個好人欠五個；你就因為欠五個，剿滅全城mah？伊講，我tī-hia若tú-tio̍h有四十五個，亦無beh剿滅。
<sup>29</sup> 亞伯拉罕koh對伊講，設使tī-hia tú-tio̍h四十個nih？伊講，為tio̍h chiah-ê四十個 ê緣故，我亦無beh做chit-ê事。
<sup>30</sup> 伊koh講，求主莫得受氣，我beh koh講；設使tī-hia若tú-tio̍h三十個nih？伊講，我tī-hia若tú-tio̍h有三十個，我亦無beh做chit-ê事。
<sup>31</sup> 伊講，我iáu-kú敢對主講；設使tī-hia tú-tio̍h有二十個nih？伊講，為tio̍h chiah-ê二十個 ê緣故，我亦無beh剿滅。
<sup>32</sup> 伊講，求主莫得受氣，我koh講chit一pái；設使tī-hia tú-tio̍h有十個nih？伊講，為tio̍h chiah-ê十個ê緣故，我亦無beh剿滅。
<sup>33</sup> 耶和華kap亞伯拉罕講明白，就上去。亞伯拉罕亦tò去伊ê所在。

</p></div><div class="p_right"><div class="chap">=== 創世記 · 第 18 章 ===</div><p>
<sup>1</sup> Iâ-hô-hoa tī Bān-lī ê siōng-chhiū hia, tùi A-pek-la̍h-hán chhut-hiān;  hit-sî ji̍t tng joa̍h;  A-pek-la̍h-hán chē tī pò͘-pîⁿ mn̂g-kháu;
<sup>2</sup> kia̍h-ba̍k khí-lâi khòaⁿ, khòaⁿ-kìⁿ saⁿ lâng tī tùi-bīn teh khiā;  i chi̍t-ē khòaⁿ-kìⁿ, chiū tùi pò͘-pîⁿ mn̂g-kháu, cháu khì ngiâ-chih in,
<sup>3</sup> phak tī tōe-ni̍h, kóng, góa ê chú, góa nā tī lí ê bīn-chêng tit-tio̍h un-tián, kiû lí m̄-thang lī-khui lô͘-po̍k chòe lí khì;
<sup>4</sup> iông-ún the̍h tām-po̍h chúi, hō͘ lín sóe-kha;  chhiáⁿ hioh-khùn tī chhiū-kha;
<sup>5</sup> góa koh the̍h tām-po̍h piáⁿ, hō͘ lín tiám-sim;  jiân-āu chìn-chêng khì;  in-ūi lín sī ūi-tio̍h án-ni, chiah kàu lín ê lô͘-po̍k chia.  In kóng, Thang chiàu lí ê ōe khì kiâⁿ.
<sup>6</sup> A-pek-la̍h-hán kóaⁿ-kín ji̍p pò͘-pîⁿ, kìⁿ Sat-la̍h kóng, Lí kín-kín ēng saⁿ sè-a ê mī-hún, nóa chòe piáⁿ.
<sup>7</sup> A-pek-la̍h-hán koh cháu kàu gû-kûn ê só͘-chāi, khan chi̍t chiah chíⁿ koh hó ê gû-á lâi; kau hō͘ lô͘-po̍k, i chiū kóaⁿ-kín khì pī-pān.
<sup>8</sup> A-pek-la̍h-hán koh the̍h lin-iû kap lin, kap só͘ pī-pān ê gû-á lâi, pâi tī in ê bīn-chêng;  ka-kī tī chhiū-kha khiā tī in ê sin-piⁿ;  in chiū chia̍h.
<sup>9</sup> In kā i kóng, Lí ê bó͘ Sat-la̍h tī tah-lo̍h?  I kóng, Tī pò͘-pîⁿ-lāi.
<sup>10</sup> In tiong-kan chi̍t-ê kóng, Kàu-kî Góa tek-khak beh koh lâi lí chia;  lí ê bó͘ Sat-la̍h beh siⁿ chi̍t ê kiáⁿ.  Sat-la̍h tī āu-bīn, pò͘-pîⁿ mn̂g-kháu, teh thiaⁿ.
<sup>11</sup> A-pek-la̍h-hán kap Sat-la̍h nî-hè í-keng lāu;  Sat-la̍h ê ge̍h-keng í-keng choa̍t.
<sup>12</sup> Sat-la̍h sim-lāi chhiò kóng, Góa í-keng soe-lám, góa ê chú ia̍h lāu-lah;  kiám iáu ū chit-hō ê hoaⁿ-hí?
<sup>13</sup> Iâ-hô-hoa tùi A-pek-la̍h-hán kóng, Sat-la̍h ūi siáⁿ-sū chhiò, kóng, Góa í-keng lāu, kó-chin ōe siⁿ-kiáⁿ mah?
<sup>14</sup> Kiám Iâ-hô-hoa ū chòe-bōe-lâi ê sū mah?  Kàu-kî, mê-nî chit-sî, Góa beh koh lâi lí chia, Sat-la̍h beh siⁿ chi̍t ê kiáⁿ.
<sup>15</sup> Sat-la̍h kiaⁿ, m̄-jīn, kóng, Góa bô chhiò.  Hit-lâng kóng, Bô-iáⁿ;  lí si̍t-chāi ū chhiò.
<sup>16</sup> Hiah ê lâng chiū tùi hia khí-lâi, ǹg Só͘-to-má khì;  A-pek-la̍h-hán iā kap in saⁿ-kap kiâⁿ, beh sàng in chi̍t-chām.
<sup>17</sup> Iâ-hô-hoa kóng, Góa só͘ beh chòe ê sū, kiám thang tùi A-pek-la̍h-hán ún-khǹg mah?
<sup>18</sup> In-ūi A-pek-la̍h-hán tek-khak beh chiâⁿ-chòe kiông-tōa ê kok, tōe-chiūⁿ bān-kok beh in-ūi i lâi tit-tio̍h hok-khì.
<sup>19</sup> Góa bat i, sī beh hō͘ i bēng-lēng i ê kiáⁿ kap i ê ke-koàn;  hō͘ in tn̂g-tn̂g siú Iâ-hô-hoa ê tō-lí, péng-kong kiâⁿ-gī;  tì-kàu Iâ-hô-hoa chí A-pek-la̍h-hán só͘ kóng ê ōe, lóng kui hō͘ i.
<sup>20</sup> Iâ-hô-hoa kóng, Só͘-to-má, Gô-mô͘-la̍h hoah-hiàm ê siaⁿ chin-tōa, in ê chōe-ok si̍t-chāi tāng.
<sup>21</sup> Góa taⁿ beh lo̍h-khì, khòaⁿ in só͘ kiâⁿ-ê, kó-jiân it-chīn chiàu Góa só͘ thiaⁿ ê siaⁿ á bô;  nā bô án-ni, Góa ia̍h ōe chai.
<sup>22</sup> Hiah ê lâng tùi-hia oa̍t-tńg-sin, ǹg Só͘-to-má khì;  A-pek-la̍h-hán iáu khiā tī Iâ-hô-hoa ê bīn-chêng.
<sup>23</sup> A-pek-la̍h-hán kūn-chêng lâi kóng, Hó-lâng kap pháiⁿ-lâng, Lí lóng beh châu-bia̍t mah?
<sup>24</sup> Siat-sú siâⁿ-lāi ū gō͘-cha̍p ê hó-lâng, Lí iû-goân beh châu-bia̍t hit só͘-chāi mah?  bô-beh ūi-tio̍h siâⁿ-lāi chí gō͘-cha̍p ê hó-lâng, lâi sià-bián in mah?
<sup>25</sup> Goān Lí koat-toàn bô án-ni kiâⁿ, chiong hó-lâng kap pháiⁿ-lâng chòe-chi̍t-ē hāi-sí;  tì-kàu hó-lâng kap pháiⁿ-lâng saⁿ-tâng;  goān Lí koat-toàn bô án-ni kiâⁿ;  sím-phòaⁿ choân-tōe ê Chú kiám bô kiâⁿ kong-gī mah?
<sup>26</sup> Iâ-hô-hoa kóng, Góa nā tī Só͘-to-má siâⁿ-lāi tú-tio̍h ū gō͘-cha̍p ê hó-lâng, Góa chiū ūi-tio̍h in ê iân-kò͘ khoan-iông hit só͘-chāi.
<sup>27</sup> A-pek-la̍h-hán ìn kóng, Góa sui-jiân sī hé-hu thô͘-hún, iáu-kú káⁿ tùi Chú kóng-ōe;
<sup>28</sup> siat-sú chiah ê gō͘-cha̍p ê hó-lâng khiàm gō͘-ê;  Lí chiū in-ūi khiàm gō͘-ê, châu-bia̍t choân-siâⁿ mah?  I kóng, Góa tī-hia nā tú-tio̍h ū sì-cha̍p-gō͘ ê, ia̍h bô beh châu-bia̍t.
<sup>29</sup> A-pek-la̍h-hán koh tùi I kóng, Siat-sú tī-hia tú-tio̍h sì-cha̍p-ê nih?  I kóng, Ūi-tio̍h chiah ê sì-cha̍p-ê ê iân-kò͘, Góa ia̍h bô beh chòe chit ê sū.
<sup>30</sup> I koh kóng, Kiû Chú bo̍h-tit siū-khì, góa beh koh kóng;  siat-sú tī-hia nā tú-tio̍h saⁿ-cha̍p-ê nih?  I kóng, Góa tī-hia nā tú-tio̍h ū saⁿ-cha̍p-ê, Góa ia̍h bô beh chòe chit ê sū.
<sup>31</sup> I kóng, Góa iáu-kú káⁿ tùi Chú kóng;  siat-sú tī-hia tú-tio̍h ū jī-cha̍p-ê nih?  I kóng, Ūi-tio̍h chiah ê jī-cha̍p-ê ê iân-kò͘, Góa ia̍h bô beh châu-bia̍t.
<sup>32</sup> I kóng, Kiû Chú bo̍h-tit siū-khì, góa koh kóng chit chi̍t-pái;  siat-sú tī-hia tú-tio̍h ū cha̍p-ê nih?  I kóng, Ūi-tio̍h chiah ê cha̍p-ê ê iân-kò͘, Góa ia̍h bô beh châu-bia̍t.
<sup>33</sup> Iâ-hô-hoa kap A-pek-la̍h-hán kóng bêng-pe̍k, chiū chiūⁿ-khì.  A-pek-la̍h-hán ia̍h tò-khì i ê só͘-chāi.

</p></div></div><div class="p_outer"><div class="p_left"> <div class="chap">=== 創世記 · 第 19 章 ===</div><p>
<sup>1</sup> 日暗，hit兩個使者到所多瑪；羅得坐tī所多瑪城門裡；羅得看見in，就起來迎接in；鞠躬面ǹg地，
<sup>2</sup> 講，我ê主ah，請oa̍t來奴僕ê厝歇暝洗腳，明á早起起來，行lín ê路。In講，m̄免；阮beh tī大街面過暝。
<sup>3</sup> 羅得切切請in；in chiah oa̍t-tńg腳，oat入伊ê厝；羅得為in備辦筵席，pek無酵餅；in就食。
<sup>4</sup> Iniáu未去睏，城內ê人，就是所多瑪人，tùi少年到老，四面來圍伊ê厝；
<sup>5</sup> 叫羅得講，今暗到你chia ê人tī tah-lo̍h？hō͘ in出來，照阮所ài做。
<sup>6</sup> 羅得出去到門外眾人hia，就將門關teh；
<sup>7</sup> 講，兄弟ah，請lín莫得做chit號pháiⁿ；
<sup>8</sup> 你看，我有兩個cha-bó͘-kiáⁿ，iáu是在室女；容允我chhōa出來，chhut-chāi lín所ài來行；獨獨chit兩人，已經到我ê厝，m̄-thang對in做甚麼。
<sup>9</sup> 眾人講，你退去。Koh講，Chit人寄居tī-chia，續beh管轄阮mah？taⁿ阮beh害你比害in khah傷重。就oe-khoeh羅得，進前beh攻破伊ê門。
<sup>10</sup> 總是hit兩人伸手，牽羅得入厝，將門關去。
<sup>11</sup> Koh hō͘門外ê人，tùi細到大，目睭ian-n̄g，lóng bōe看見；chhē到倦chhē無門。
<sup>12</sup> Hit兩人對羅得講，你tī-chia iáu有甚麼人？或是kiáⁿ婿，或是kiáⁿ，或是cha-bó͘-kiáⁿ，以及城內一切屬你ê人；你tio̍h hō͘ in lóng出chit所在。
<sup>13</sup> 因為阮beh剿滅chit-ê所在，是為tio̍h in hoah-hiàm ê聲tī耶和華ê面前真大；耶和華差阮來beh剿滅伊。
<sup>14</sup> 羅得出去，對娶伊ê cha-bó͘-kiáⁿ ê kiáⁿ婿講，Lín起來，離開chia；因為耶和華beh滅無chit-ê城；伊ê kiáⁿ婿掠做伊是講笑。
<sup>15</sup> 天光使者催逼羅得講，起來，chhōa你ê bó͘，以及你tī-chia兩個cha-bó͘-kiáⁿ去；驚了kap chit-ê城ê罪惡相kap受滅無。
<sup>16</sup> 羅得延chhiân；hit兩人，因為耶和華憐憫羅得，就牽伊ê手，kap伊ê bó͘ ê手，kap伊兩個cha-bó͘-kiáⁿ ê手，將伊chhōa出，安置tī城外。
<sup>17</sup> Chhōa in出去了，講，你tio̍h逃命，m̄-thang oa̍t頭看，亦m̄-thang tòa tī平洋；tio̍h走去山裡，驚了受滅無。
<sup>18</sup> 羅得對in講，我ê主ah，m̄-thang án-ni。
<sup>19</sup> 你看，你ê奴僕已經得tio̍h恩典tī你ê面前，你亦對我顯出極大ê仁慈，救我ê性命；我bōe會走到山裡，驚了chit-ê災禍到tī我，我就死。
<sup>20</sup> 你看，chit-ê城近近thang逃走，亦是細；請容允我逃閃tī-hia，來保全我ê活命；chit-ê城kiám m̄是細ê mah？
<sup>21</sup> 伊對伊講，Chit-ê tāi-chì，我亦允准你；你所講ê城，我無beh chhia倒。
<sup>22</sup> 你tio̍h緊緊走去hia；因為你iáu未到hia，我bōe會做甚麼。因為án-ni hit-ê城名叫Só-jíⁿ。
<sup>23</sup> 羅得到Só-jíⁿ，日已經出。
<sup>24</sup> Hit時耶和華將琉磺kap火，tùi天頂，tùi耶和華hia，降落tī所多瑪kap蛾摩拉。
<sup>25</sup> 將hiah-ê城，以及全平洋，kap城內所有ê百姓，連地面上生長ê，lóng毀壞。
<sup>26</sup> 羅得ê bó͘ tī後面，一下oa̍t頭看，就變做一支鹽柱。
<sup>27</sup> 亞伯拉罕透早起來，到伊前日khiā tī耶和華面前hit位；
<sup>28</sup> ǹg所多瑪、蛾摩拉，kap平洋ê全地來看；看見hit所在火煙chhèng高，親像火爐ê煙。
<sup>29</sup> 當上帝剿滅平洋chiah-ê城ê時，上帝siàu念亞伯拉罕；tú-tú tī chhia倒羅得所khiā起ê城ê時，就kah羅得tùi chhia倒ê中間出去。
<sup>30</sup> 羅得tiàm-tī Só-jíⁿ驚惶；就kap伊兩個cha-bó͘-kiáⁿ tùi Só-jíⁿ上去tiàm-tī山裡；伊kap兩個cha-bó͘-kiáⁿ tiàm-tī一個洞內。
<sup>31</sup> 大cha-bó͘-kiáⁿ 對細cha-bó͘-kiáⁿ講，咱ê老父老lah，地上koh無人kap咱做匹配，來照人道。
<sup>32</sup> 來lah，thang hō͘老父lim酒，kap伊相kap睏；án-ni咱好thang tùi伊留存後裔。
<sup>33</sup> Hit暝in hō͘老父lim酒；大cha-bó͘-kiáⁿ就入去kap老父相kap睏；伊甚麼時去睏，甚麼時起來，老父lóng m̄知。
<sup>34</sup> 過日大cha-bó͘-kiáⁿ kā細cha-bó͘-kiáⁿ講，我昨暝kap老父相kap睏；今暗咱koh hō͘伊lim酒，你thang入去kap伊相kap睏。Án-ni，咱好thang tùi老父留存後裔。
<sup>35</sup> Hit暝in koh hō͘老父lim酒，細cha-bó͘-kiáⁿ起來去kap伊睏；伊甚麼時去睏，甚麼時起來，老父亦lóng m̄知。
<sup>36</sup> Án-ni羅得兩個cha-bó͘-kiáⁿ lóng tùi in老父來懷孕。
<sup>37</sup> 大ê生kiáⁿ，叫伊ê名Mô͘-ap，就是現今Mô͘-ap人ê祖。
<sup>38</sup> 細ê亦生kiáⁿ，叫伊ê名Piān-á-bí，就是現今A-bûn人ê祖。

</p></div><div class="p_right"><div class="chap">=== 創世記 · 第 19 章 ===</div><p>
<sup>1</sup> Ji̍t-àm, hit nn̄g ê sù-chiá kàu Só͘-to-má;  Lô-tek chē tī Só͘-to-má siâⁿ-mn̂g-ni̍h;  Lô-tek khòaⁿ-kìⁿ in, chiū khí-lâi ngiâ-chih in;  kiok-kiong bīn ǹg tōe,
<sup>2</sup> kóng, Góa ê chú ah, chhiáⁿ oa̍t lâi lô͘-po̍k ê chhù hioh-mî, sóe-kha; bîn-á-chá-khí khí-lâi, kiâⁿ lín ê lō͘. In kóng, M̄-bián; goán beh tī tōa koe-bīn kè-mî.
<sup>3</sup> Lô-tek chhiat-chhiat chhiáⁿ in;  in chiah oa̍t-tńg-kha, oat-ji̍p i ê chhù;  Lô-tek ūi in pī-pān iân-sia̍h, pek bû-kàⁿ-piáⁿ;  in chiū chia̍h.
<sup>4</sup> In iáu-bē khì khùn, siâⁿ-lāi ê lâng, chiū-sī Só͘-to-má lâng, tùi siàu-liân kàu lāu, sì-bīn lâi ûi i ê chhù;
<sup>5</sup> kiò Lô-tek kóng, Kin-àm kàu lí chia ê lâng tī tah-lo̍h?  hō͘ in chhut-lâi, chiàu goán só͘ ài chòe.
<sup>6</sup> Lô-tek chhut-khì kàu mn̂g-gōa, chèng-lâng hia, chiū chiong mn̂g koaiⁿ-teh;
<sup>7</sup> kóng, Hiaⁿ-tī ah, chhiáⁿ lín bo̍h-tit chòe chit-hō pháiⁿ;
<sup>8</sup> lí khòaⁿ, góa ū nn̄g ê cha-bó͘-kiáⁿ, iáu sī chāi-sek-lú;  iông-ún góa chhōa-chhut-lâi, chhut-chāi lín só͘ ài lâi kiâⁿ;  to̍k-to̍k chit nn̄g-lâng, í-keng kàu góa ê chhù, m̄-thang tùi in chòe sím-mi̍h.
<sup>9</sup> Chèng-lâng kóng, Lí thè-khì.  Koh kóng, Chit-lâng kià-ku tī-chia, sòa beh koán-hat goán mah?  taⁿ goán beh hāi lí pí hāi in khah siong-tiōng.  Chiū oe-khoeh Lô-tek, chìn-chêng beh kong-phòa i ê mn̂g.
<sup>10</sup> Chóng-sī hit nn̄g-lâng chhun-chhiú, khan Lô-tek ji̍p chhù, chiong mn̂g koaiⁿ-khì.
<sup>11</sup> Koh hō͘ mn̂g-gōa ê lâng, tùi sòe kàu tōa, ba̍k-chiu ian-n̄g, lóng bōe khòaⁿ-kìⁿ;  chhē kàu siān chhē bô mn̂g.
<sup>12</sup> Hit nn̄g-lâng tùi Lô-tek kóng, Lí tī-chia iáu ū sím-mi̍h lâng?  he̍k-sī kiáⁿ-sài, he̍k-sī kiáⁿ, he̍k-sī cha-bó͘-kiáⁿ, í-ki̍p siâⁿ-lāi it-chhè sio̍k lí ê lâng;  lí tio̍h hō͘ in lóng chhut chit só͘-chāi.
<sup>13</sup> In-ūi goán beh châu-bia̍t chit ê só͘-chāi, sī ūi-tio̍h in hoah-hiàm ê siaⁿ tī Iâ-hô-hoa ê bīn-chêng chin-tōa;  Iâ-hô-hoa chhe goán lâi beh châu-bia̍t-i.
<sup>14</sup> Lô-tek chhut-khì, tùi chhōa i ê cha-bó͘-kiáⁿ ê kiáⁿ-sài kóng, Lín khí-lâi, lī-khui chia;  in-ūi Iâ-hô-hoa beh bia̍t-bô chit ê siâⁿ;  i ê kiáⁿ-sài lia̍h-chòe i sī kóng-chhiò.
<sup>15</sup> Thiⁿ-kng sù-chiá chhui-pek Lô-tek kóng, Khí-lâi, chhōa lí ê bó͘, í-ki̍p lí tī-chia nn̄g ê cha-bó͘-kiáⁿ khì;  kiaⁿ-liáu kap chit ê siâⁿ ê chōe-ok saⁿ-kap siū bia̍t-bô.
<sup>16</sup> Lô-tek iân-chhiân;  hit nn̄g-lâng, in-ūi Iâ-hô-hoa lîn-bín Lô-tek, chiū khan i ê chhiú, kap i ê bó͘ ê chhiú, kap i nn̄g ê cha-bó͘-kiáⁿ ê chhiú, chiong i chhōa-chhut, an-tì tī siâⁿ-gōa.
<sup>17</sup> Chhōa in chhut-khì liáu, kóng, Lí tio̍h tô-miā, m̄-thang oa̍t-thâu khòaⁿ, ia̍h m̄-thang tòa tī Pîⁿ-iûⁿ;  tio̍h cháu-khì soaⁿ-ni̍h, kiaⁿ-liáu siū bia̍t-bô.
<sup>18</sup> Lô-tek tùi in kóng, Góa ê Chú ah, m̄-thang án-ni.
<sup>19</sup> Lí khòaⁿ, lí ê lô͘-po̍k í-keng tit-tio̍h un-tián tī lí ê bīn-chêng, lí ia̍h tùi góa hián-chhut ke̍k-tōa ê jîn-chû, kiù góa ê sìⁿ-miā;  góa bōe-ōe cháu kàu soaⁿ-ni̍h, kiaⁿ-liáu chit ê chai-ē kàu tī góa, góa chiū sí.
<sup>20</sup> Lí khòaⁿ, chit ê siâⁿ kūn-kūn thang tô-cháu, ia̍h sī sòe;  chhiáⁿ iông-ún góa tô-siám tī-hia, lâi pó-choân góa ê oa̍h-miā;  chit ê siâⁿ kiám m̄-sī sòe-ê mah?
<sup>21</sup> I tùi i kóng, Chit ê tāi-chì, góa ia̍h ún-chún lí;  lí só͘ kóng ê siâⁿ, góa bô beh chhia-tó.
<sup>22</sup> Lí tio̍h kín-kín cháu-khì hia;  in-ūi lí iáu-bē kàu hia, góa bōe-ōe chòe sím-mi̍h.  In-ūi án-ni hit ê siâⁿ miâ-kiò Só-jíⁿ.
<sup>23</sup> Lô-tek kàu Só-jíⁿ, ji̍t í-keng chhut.
<sup>24</sup> Hit sî Iâ-hô-hoa chiong jiû-n̂g kap hé, tùi thiⁿ-téng, tùi Iâ-hô-hoa hia, kàng-lo̍h tī Só͘-to-má kap Gô-mô͘-la̍h.
<sup>25</sup> Chiong hiah ê siâⁿ, í-ki̍p choân pîⁿ-iûⁿ, kap siâⁿ-lāi só͘-ū ê peh-sìⁿ, liân tōe-bīn-chiūⁿ seng-tióng-ê, lóng húi-hoāi.
<sup>26</sup> Lô-tek ê bó͘ tī āu-bīn, chi̍t-ē oa̍t-thâu khòaⁿ, chiū pìⁿ-chòe chi̍t ki iâm-thiāu.
<sup>27</sup> A-pek-la̍h-hán thàu-chá khí-lâi, kàu i chêng-ji̍t khiā tī Iâ-hô-hoa bīn-chêng hit-ūi;
<sup>28</sup> ǹg Só͘-to-má Gô-mô͘-la̍h, kap Pîⁿ-iûⁿ ê choân-tōe lâi khòaⁿ;  khòaⁿ-kìⁿ hit só͘-chāi hé-ian chhèng-koâiⁿ, chhin-chhiūⁿ hé-lô͘ ê ian.
<sup>29</sup> Tng Siōng-tè châu-bia̍t Pîⁿ-iûⁿ chiah ê siâⁿ ê sî, Siōng-tè siàu-liām A-pek-la̍h-hán;  tú-tú tī chhia-tó Lô-tek só͘ khiā-khí ê siâⁿ ê sî, chiū kah Lô-tek tùi chhia-tó ê tiong-kan chhut-khì.
<sup>30</sup> Lô-tek tiàm tī Só-jíⁿ kiaⁿ-hiâⁿ;  chiū kap i nn̄g ê cha-bó͘-kiáⁿ tùi Só-jíⁿ chiūⁿ-khì tiàm tī soaⁿ-ni̍h;  i kap nn̄g ê cha-bó͘-kiáⁿ tiàm tī chi̍t ê tōng-lāi.
<sup>31</sup> Tōa cha-bó͘-kiáⁿ tùi sòe cha-bó͘-kiáⁿ kóng, Lán ê lāu-pē lāu-lah, tōe-chiūⁿ koh bô lâng kap lán chòe phit-phòe, lâi chiàu jîn-tō.
<sup>32</sup> Lâi-lah, thang hō͘ lāu-pē lim chiú, kap i saⁿ-kap khùn;  án-ni lán hó thang tùi i liû-chûn hō͘-è.
<sup>33</sup> Hit-mî in hō͘ lāu-pē lim chiú;  tōa cha-bó͘-kiáⁿ chiū ji̍p-khì kap lāu-pē saⁿ-kap khùn;  i sím-mi̍h sî khì khùn, sím-mi̍h sî khí-lâi, lāu-pē lóng m̄-chai.
<sup>34</sup> Kè-ji̍t tōa cha-bó͘-kiáⁿ kā sòe cha-bó͘-kiáⁿ kóng, Góa chā-mî kap lāu-pē saⁿ-kap khùn;  kin-àm lán koh hō͘ i lim chiú, lí thang ji̍p-khì kap i saⁿ-kap khùn.  Án-ni, lán hó thang tùi lāu-pē liû-chûn hō͘-è.
<sup>35</sup> Hit-mî in koh hō͘ lāu-pē lim chiú, sòe cha-bó͘-kiáⁿ khí-lâi khì kap i khùn;  i sím-mi̍h sî khì khùn, sím-mi̍h sî khí-lâi, lāu-pē ia̍h lóng m̄-chai.
<sup>36</sup> Án-ni Lô-tek nn̄g ê cha-bó͘-kiáⁿ lóng tùi in lāu-pē lâi hoâi-īn.
<sup>37</sup> Tōa-ê siⁿ kiáⁿ, kiò i ê miâ Mô͘-ap,  chiū-sī hiān-kim Mô͘-ap lâng ê chó͘.
<sup>38</sup> Sòe-ê ia̍h siⁿ-kiáⁿ, kiò i ê miâ Piān-á-bí, chiū-sī hiān-kim A-bûn lâng ê chó͘.

</p></div></div><div class="p_outer"><div class="p_left"> <div class="chap">=== 創世記 · 第 20 章 ===</div><p>
<sup>1</sup> 亞伯拉罕tùi-hia暫暫ǹg南方徙去；tòa tī Ka-te-su kap Su-jíⁿ ê中間，寄居tī Ki-la̍h-jíⁿ。
<sup>2</sup> 亞伯拉罕講到伊ê bó͘撒拉，就講，是我ê小妹；Ki-la̍h-jíⁿ王A-pí-bí-le̍k差人將撒拉chhōa去。
<sup>3</sup> 暝時，眠夢中，上帝來kā A-pí-bí-le̍k講，你是該死ê人，因為你所chhōa hit-ê婦人人是人ê bó͘。
<sup>4</sup> A-pí-bí-le̍k iáu未親近伊，就講，主ah，行義ê百姓，你亦beh滅伊mah？
<sup>5</sup> Hit人kiám m̄是本身對我講，伊是我ê小妹mah？就婦人人亦本身講，伊是我ê兄；我做chit-ê事，是心端正，手清氣。
<sup>6</sup> 上帝tī夢中對伊講，我本知你做chit-ê事，是心中端正；我chiah阻擋你，免得你得罪我；所以我無容允你摸tio̍h伊。
<sup>7</sup> Taⁿ你tio̍h將chit人ê bó͘還伊，因為伊是先知；伊beh替你祈禱，你chiah會活；你若m̄還伊，你tio̍h知，你kap你所有ê人lóng得beh死。
<sup>8</sup> A-pí-bí-le̍k透早起來，叫眾奴僕來，將chiah-ê tāi-chì lóng講hō͘ in聽；hiah-ê人lóng真驚。
<sup>9</sup> A-pí-bí-le̍k叫亞伯拉罕來，對伊講，你對阮所行ê是甚麼事？我有甚麼得罪你，你竟然hō͘我kap我國內ê人陷落重罪？你對我行m̄應該行ê事。
<sup>10</sup> A-pí-bí-le̍k koh對亞伯拉罕講，你看見甚麼，chiah做chit-ê事？
<sup>11</sup> 亞伯拉罕講，我phah算chit所在ê人lóng無驚上帝；in beh為tio̍h我ê bó͘ ê緣故thâi死我。
<sup>12</sup> Koh伊亦實在是我ê小妹，siâng父koh母，後來做我ê bó͘。
<sup>13</sup> 當上帝kah我離開老父ê家，四界行ê時，我kā伊講，將來咱所到ê所在，請你稱我講，伊是我ê兄；這就是你款待我ê恩。
<sup>14</sup> A-pí-bí-le̍k將羊、牛、奴僕、女婢，hō͘亞伯拉罕；koh將伊ê bó͘撒拉還伊。
<sup>15</sup> A-pí-bí-le̍k koh講，你看，我ê地lóng tī你ê面前，你thang隨意khiā起。
<sup>16</sup> Koh kā撒拉講，我hō͘你ê兄一千銀，kā你對全家做遮目睭ê；taⁿ你tī一切lóng無不是。
<sup>17</sup> 亞伯拉罕祈禱上帝；上帝就醫好A-pí-bí-le̍k kap伊ê bó͘ kap女婢，in就能生kiáⁿ。
<sup>18</sup> 因為耶和華為tio̍h亞伯拉罕ê bó͘撒拉ê緣故，已經hō͘ A-pí-bí-le̍k家內ê婦人人bōe會生kiáⁿ。

</p></div><div class="p_right"><div class="chap">=== 創世記 · 第 20 章 ===</div><p>
<sup>1</sup> A-pek-la̍h-hán tùi-hia chām-chām ǹg lâm-hng sóa-khì;  tòa tī Ka-te-su kap Su-jíⁿ ê tiong-kan, kià-ku tī Ki-la̍h-jíⁿ.
<sup>2</sup> A-pek-la̍h-hán kóng kàu i ê bó͘ Sat-la̍h, chiū kóng, Sī góa ê sió-bē;  Ki-la̍h-jíⁿ ông A-pí-bí-le̍k chhe lâng chiong Sat-la̍h chhōa-khì.
<sup>3</sup> Mî-sî, bîn-bāng-tiong, Siōng-tè lâi kā A-pí-bí-le̍k kóng, Lí sī kai sí ê lâng, in-ūi lí só͘ chhōa hit ê hū-jîn-lâng sī lâng ê bó͘.
<sup>4</sup> A-pí-bí-le̍k iáu-bē chhin-kūn i, chiū kóng, Chú ah, kiâⁿ-gī ê peh-sìⁿ, Lí ia̍h beh bia̍t i mah?
<sup>5</sup> Hit-lâng kiám m̄-sī pún-sin tùi góa kóng, I sī góa ê sió-bē mah?  Chiū hū-jîn-lâng ia̍h pún-sin kóng, I sī góa ê hiaⁿ;  góa chòe chit ê sū, sī sim toan-chèng, chhiú chheng-khì.
<sup>6</sup> Siōng-tè tī bāng-tiong tùi i kóng, Góa pún chai lí chòe chit ê sū, sī sim-tiong toan-chèng;  Góa chiah chó͘-tòng lí, bián-tit lí tek-chōe Góa;  só͘-í Góa bô iông-ún lí bong-tio̍h i.
<sup>7</sup> Taⁿ lí tio̍h chiong chit lâng ê bó͘ hêng-i, in-ūi i sī sian-ti;  i beh thòe lí kî-tó, lí chiah ōe oa̍h;  lí nā m̄ hêng-i, lí tio̍h chai, lí kap lí só͘ ū ê lâng lóng tit-beh sí.
<sup>8</sup> A-pí-bí-le̍k thàu-chá khí-lâi, kiò chèng lô͘-po̍k lâi, chiong chiah ê tāi-chì lóng kóng hō͘ in thiaⁿ;  hiah ê lâng lóng chin kiaⁿ.
<sup>9</sup> A-pí-bí-le̍k kiò A-pek-la̍h-hán lâi, tùi i kóng, Lí tùi goán só͘ kiâⁿ-ê sī sím-mi̍h sū?  góa ū sím-mi̍h tek-chōe lí, lí kéng-jiân hō͘ góa kap góa kok-lāi ê lâng hām-lo̍h tāng-chōe?  lí tùi góa kiâⁿ m̄ eng-kai kiâⁿ ê sū.
<sup>10</sup> A-pí-bí-le̍k koh tùi A-pek-la̍h-hán kóng, Lí khòaⁿ-kìⁿ sím-mi̍h, chiah chòe chit ê sū?
<sup>11</sup> A-pek-la̍h-hán kóng, Góa phah-sǹg chit só͘-chāi ê lâng lóng bô kiaⁿ Siōng-tè;  in beh ūi-tio̍h góa ê bó͘ ê iân-kò͘ thâi-sí góa.
<sup>12</sup> Koh i ia̍h si̍t-chāi sī góa ê sió-bē, siâng-pē koh-bú, āu-lâi chòe góa ê bó͘.
<sup>13</sup> Tng Siōng-tè kah góa lī-khui lāu-pē ê ke, sì-kòe kiâⁿ ê sî, góa kā i kóng, chiong-lâi lán só͘ kàu ê só͘-chāi, chhiáⁿ lí chheng góa kóng, I sī góa ê hiaⁿ; che chiū-sī lí khoán-thāi góa ê un.
<sup>14</sup> A-pí-bí-le̍k chiong iûⁿ, gû, lô͘-po̍k, lú-pī, hō͘ A-pek-la̍h-hán;  koh chiong i ê bó͘ Sat-la̍h hêng-i.
<sup>15</sup> A-pí-bí-le̍k koh kóng, Lí khòaⁿ, góa ê tōe lóng tī lí ê bīn-chêng, lí thang sûi-ì khiā-khí.
<sup>16</sup> Koh kā Sat-la̍h kóng, Góa hō͘ lí ê hiaⁿ chi̍t chheng gûn, kā lí tùi choân-ke chòe jia ba̍k-chiu-ê;  taⁿ lí tī it-chhè lóng bô put-sī.
<sup>17</sup> A-pek-la̍h-hán kî-tó Siōng-tè;  Siōng-tè chiū i-hó A-pí-bí-le̍k kap i ê bó͘ kap lú-pī, in chiū ōe siⁿ kiáⁿ.
<sup>18</sup> In-ūi Iâ-hô-hoa ūi-tio̍h A-pek-la̍h-hán ê bó͘ Sat-la̍h ê iân-kò͘, í-keng hō͘ A-pí-bí-le̍k ke-lāi ê hū-jîn-lâng bōe-ōe siⁿ-kiáⁿ.

</p></div></div><div class="p_outer"><div class="p_left"> <div class="chap">=== 創世記 · 第 21 章 ===</div><p>
<sup>1</sup> 耶和華照伊前ê話眷顧撒拉；tùi án-ni耶和華照伊所講ê kā撒拉做成。
<sup>2</sup> 亞伯拉罕年老ê時，撒拉懷孕；到上帝對伊講ê日期，就kā伊生一個kiáⁿ。
<sup>3</sup> 亞伯拉罕kā撒拉所生ê kiáⁿ，號名叫以撒。
<sup>4</sup> 以撒出世八日，亞伯拉罕照上帝所吩咐ê，kā伊ê kiáⁿ行割禮。
<sup>5</sup> 伊ê kiáⁿ以撒出世ê時，亞伯拉罕一百歲。
<sup>6</sup> 撒拉講，上帝hō͘我歡喜笑；見若聽見ê，beh kap我同歡喜笑。
<sup>7</sup> Koh講，Chī-chūi能事先kā亞伯拉罕講，撒拉beh hō͘嬰á suh奶？因為tī伊年老ê時，我kā伊生一個kiáⁿ。
<sup>8</sup> Gín-á漸漸大，就斷奶；以撒斷奶ê日，亞伯拉罕排設大筵席。
<sup>9</sup> 當時埃及人夏甲kā亞伯拉罕所生ê kiáⁿ teh冷笑，hō͘撒拉看見；
<sup>10</sup> 就對亞伯拉罕講，Tio̍h趕出chit-ê女婢kap伊ê kiáⁿ；因為女婢ê kiáⁿ bōe-thang kap我ê kiáⁿ以撒同做後嗣。
<sup>11</sup> 亞伯拉罕因為伊ê kiáⁿ ê緣故不止憂悶。
<sup>12</sup> 上帝kā亞伯拉罕講，你m̄-thang為tio̍h chit-ê gín-á以及你ê女婢憂悶；見若撒拉對你講ê，你lóng tio̍h聽；因為tùi以撒生ê，chiah beh稱做你ê後裔。
<sup>13</sup> 論到女婢ê kiáⁿ，我亦beh hō͘伊成做一國，因為伊亦是你生ê。
<sup>14</sup> 亞伯拉罕早早起來，the̍h餅kap一皮袋ê水hō͘夏甲；hē tī伊ê肩頭頂；連gín-á續kah伊去；伊就去，到別士巴ê曠野就行無路。
<sup>15</sup> 皮袋內ê水用了，夏甲就將gín-á放tī細叢樹腳。
<sup>16</sup> 本身行開，約略射(cho̍h)一支箭ê遠，相對面teh坐；講，我不忍看gín-á死；就相對面坐，出聲大啼哭。
<sup>17</sup> 上帝聽見gín-á ê聲；上帝ê使者tùi天裡叫夏甲講，夏甲，你有甚麼tāi-chì？m̄免驚；上帝已經聽見gín-á tī-hia ê聲。
<sup>18</sup> 起來，亦hō͘ gín-á起來，牽tī你ê手；我beh hō͘伊成做大國。
<sup>19</sup> 上帝開伊ê目睭，伊就看見水井；就將皮袋去入水到滿滿，續hō͘ gín-á lim。
<sup>20</sup> 上帝kap gín-á tī-teh，伊就漸漸大；tiàm-tī曠野，成做射箭ê人。
<sup>21</sup> 伊khiā起tī Pa-lân ê曠野；伊ê老母tùi埃及地kā伊chhōa一個bó͘。
<sup>22</sup> 當hit時A-pí-bí-le̍k，kap伊ê軍長Hui-kok，對亞伯拉罕講，見若你所行ê事，上帝kap你tī-teh。
<sup>23</sup> Taⁿ你tī-chia tio̍h kí上帝kap我chiù-chōa，m̄-thang欺負我，kap我ê kiáⁿ，以及我ê孫；我àn怎樣好款待你，你亦tio̍h照án-ni款待我，以及你所寄居ê地方。
<sup>24</sup> 亞伯拉罕講，我beh chiù-chōa。
<sup>25</sup> 前A-pí-bí-le̍k ê奴僕霸佔一口水井，亞伯拉罕為chit-ê事嫌A-pí-bí-le̍k。
<sup>26</sup> A-pí-bí-le̍k講，Chī-chūi做chit-ê tāi-chì，我m̄知；你亦未有kā我講，到今á日我chiah聽見。
<sup>27</sup> 亞伯拉罕將羊kap牛hō͘ A-pí-bí-le̍k；兩人就相kap立約。
<sup>28</sup> 亞伯拉罕將七隻母ê羊羔另外放tī一所在。
<sup>29</sup> A-pí-bí-le̍k問亞伯拉罕講，你將七隻母ê羊羔另外放tī一所在，是甚麼意思？
<sup>30</sup> 應講，你tio̍h tùi我ê手收chit七隻母ê羊羔，做我開chit口井ê證據。
<sup>31</sup> 所以名hit所在叫別士巴，因為in兩人tī-hia有chiù-chōa。
<sup>32</sup> In tī別士巴立約；A-pí-bí-le̍k就kap伊ê軍長Hui-kok起身tò去腓利士地。
<sup>33</sup> 亞伯拉罕tī別士巴栽一叢垂絲柳樹；koh tī-hia求叫耶和華永永tī-teh上帝ê名。
<sup>34</sup> 亞伯拉罕tī腓利士人ê地寄居chōe-chōe日。

</p></div><div class="p_right"><div class="chap">=== 創世記 · 第 21 章 ===</div><p>
<sup>1</sup> Iâ-hô-hoa chiàu I chêng ê ōe koàn-kò͘ Sat-la̍h;  tùi án-ni Iâ-hô-hoa chiàu I só͘ kóng-ê kā Sat-la̍h chòe-chiâⁿ.
<sup>2</sup> A-pek-la̍h-hán nî-lāu ê sî, Sat-la̍h hoâi-īn;  kàu Siōng-tè tùi i kóng ê ji̍t-kî, chiū kā i siⁿ chi̍t ê kiáⁿ.
<sup>3</sup> A-pek-la̍h-hán kā Sat-la̍h só͘ siⁿ ê kiáⁿ, hō miâ kiò Í-sat.
<sup>4</sup> Í-sat chhut-sì poeh-ji̍t, A-pek-la̍h-hán chiàu Siōng-tè só͘ hoan-hù-ê, kā i ê kiáⁿ kiâⁿ kat-lé.
<sup>5</sup> I ê kiáⁿ Í-sat chhut-sì ê sî, A-pek-la̍h-hán chi̍t-pah hè.
<sup>6</sup> Sat-la̍h kóng, Siōng-tè hō͘ góa hoaⁿ-hí chhiò;  kìⁿ-nā thiaⁿ-kìⁿ-ê, beh kap góa tâng hoaⁿ-hí chhiò.
<sup>7</sup> Koh kóng, Chī-chūi ōe tāi-seng kā A-pek-la̍h-hán kóng, Sat-la̍h beh hō͘ eⁿ-á suh-leng?  in-ūi tī i nî-lāu ê sî, góa kā i siⁿ chi̍t ê kiáⁿ.
<sup>8</sup> Gín-á chiām-chiām tōa, chiū tn̄g-leng;  Í-sat tn̄g-leng ê ji̍t, A-pek-la̍h-hán pâi-siat tōa iân-sia̍h.
<sup>9</sup> Tng-sî Ai-ki̍p lâng Hā-kah kā A-pek-la̍h-hán só͘ siⁿ ê kiáⁿ teh léng-chhiò, hō͘ Sat-la̍h khòaⁿ-kìⁿ;
<sup>10</sup> chiū tùi A-pek-la̍h-hán kóng, Tio̍h kóaⁿ-chhut chit ê lú-pī kap i ê kiáⁿ;  in-ūi lú-pī ê kiáⁿ bōe-thang kap góa ê kiáⁿ Í-sat tâng chòe hō͘-sû.
<sup>11</sup> A-pek-la̍h-hán in-ūi i ê kiáⁿ ê iân-kò͘ put-chí iu-būn.
<sup>12</sup> Siōng-tè kā A-pek-la̍h-hán kóng,  Lí m̄-thang ūi-tio̍h chit ê gín-á í-ki̍p lí ê lú-pī iu-būn;  kìⁿ-nā Sat-la̍h tùi lí kóng ê, lí lóng tio̍h thiaⁿ;  in-ūi tùi Í-sat siⁿ-ê, chiah beh chheng-chòe lí ê hō͘-è.
<sup>13</sup> Lūn-kàu lú-pī ê kiáⁿ, Góa ia̍h beh hō͘ i chiâⁿ-chòe chi̍t-kok, in-ūi i ia̍h sī lí siⁿ-ê.
<sup>14</sup> A-pek-la̍h-hán chá-chá khí-lâi, the̍h piáⁿ kap chi̍t phê-tē ê chúi hō͘ Hā-kah;  hē tī i ê keng-thâu-téng;  liân gín-á sòa kah i khì;  i chiū khì, kàu Pia̍t-sī-pa ê khòng-iá chiū kiâⁿ bô lō͘.
<sup>15</sup> Phê-tē lāi ê chúi ēng-liáu, Hā-kah chiū chiong gín-á pàng tī sòe châng chhiū kha.
<sup>16</sup> Pún-sin kiâⁿ-khui,  iok-lio̍k cho̍h chi̍t ki chìⁿ ê hn̄g, saⁿ-tùi-bīn teh chē;  kóng, Góa put-jím khòaⁿ gín-á sí;  chiū saⁿ-tùi-bīn chē, chhut-siaⁿ tōa thî-khàu.
<sup>17</sup> Siōng-tè thiaⁿ-kìⁿ gín-á ê siaⁿ;  Siōng-tè ê sù-chiá tùi thiⁿ-ni̍h kiò Hā-kah kóng, Hā-kah, lí ū sím-mi̍h tāi-chì?  m̄-bián kiaⁿ;  Siōng-tè í-keng thiaⁿ-kìⁿ gín-á tī-hia ê siaⁿ.
<sup>18</sup> Khí-lâi, ia̍h hō͘ gín-á khí-lâi, khan tī lí ê chhiú;  Góa beh hō͘ i chiâⁿ-chòe tōa-kok.
<sup>19</sup> Siōng-tè khui i ê ba̍k-chiu, i chiū khòaⁿ-kìⁿ chúi-chíⁿ;  chiū chiong phê-tē khì ji̍p-chúi kàu móa-móa, sòa hō͘ gín-á lim.
<sup>20</sup> Siōng-tè kap gín-á tī-teh, i chiū chiām-chiām tōa;  tiàm tī khòng-iá, chiâⁿ-chòe siā-chìⁿ ê lâng.
<sup>21</sup> I khiā-khí tī Pa-lân ê khòng-iá;  i ê lāu-bú tùi Ai-ki̍p tōe kā i chhōa chi̍t ê bó͘.
<sup>22</sup> Tng hit-sî A-pí-bí-le̍k, kap i ê kun-tiúⁿ Hui-kok, tùi A-pek-la̍h-hán kóng, Kìⁿ-nā lí só͘ kiâⁿ ê sū, Siōng-tè kap lí tī-teh.
<sup>23</sup> Taⁿ lí tī-chia tio̍h kí Siōng-tè kap góa chiù-chōa, m̄-thang khi-hū góa, kap góa ê kiáⁿ, í-ki̍p góa ê sun;  góa àn-cháiⁿ-iūⁿ hó khoán-thāi lí, lí ia̍h tio̍h chiàu án-ni khoán-thāi góa, í-ki̍p lí só͘ kià-ku ê tōe-hng.
<sup>24</sup> A-pek-la̍h-hán kóng, Góa beh chiù-chōa.
<sup>25</sup> Chêng A-pí-bí-le̍k ê lô͘-po̍k pà-chiàm chi̍t kháu chúi-chíⁿ, A-pek-la̍h-hán ūi chit ê sū hiâm A-pí-bí-le̍k.
<sup>26</sup> A-pí-bí-le̍k kóng, Chī-chūi chòe chit ê tāi-chì, góa m̄-chai;  lí ia̍h bē ū kā góa kóng, kàu kin-á-ji̍t góa chiah thiaⁿ-kìⁿ.
<sup>27</sup> A-pek-la̍h-hán chiong iûⁿ kap gû hō͘ A-pí-bí-le̍k;  nn̄g-lâng chiū saⁿ-kap li̍p-iok.
<sup>28</sup> A-pek-la̍h-hán chiong chhit chiah bú ê iûⁿ-ko lēng-gōa pàng tī chi̍t só͘-chāi.
<sup>29</sup> A-pí-bí-le̍k mn̄g A-pek-la̍h-hán kóng, Lí chiong chhit chiah bú ê iûⁿ-ko lēng-gōa pàng tī chi̍t só͘-chāi, sī sím-mi̍h ì-sù?
<sup>30</sup> Ìn kóng, Lí tio̍h tùi góa ê chhiú siu chí chhit chiah bú ê iûⁿ-ko, chòe góa khui chit kháu chíⁿ ê chèng-kù.
<sup>31</sup> Só͘-í miâ hit só͘-chāi kiò Pia̍t-sī-pa,  in-ūi in nn̄g-lâng tī-hia ū chiù-chōa.
<sup>32</sup> In tī Pia̍t-sī-pa li̍p-iok;  A-pí-bí-le̍k chiū kap i ê kun-tiúⁿ Hui-kok khí-sin tò-khì Hui-lī-sū tōe.
<sup>33</sup> A-pek-la̍h-hán tī Pia̍t-sī-pa chai chi̍t châng sûi-si-liú chhiū;  koh tī-hia kiû-kiò Iâ-hô-hoa éng-éng tī-teh Siōng-tè ê miâ.
<sup>34</sup> A-pek-la̍h-hán tī Hui-lī-sū lâng ê tōe kià-ku chōe-chōe ji̍t.

</p></div></div><div class="p_outer"><div class="p_left"> <div class="chap">=== 創世記 · 第 22 章 ===</div><p>
<sup>1</sup> Chiah-ê tāi-chì以後，上帝試亞伯拉罕，叫伊講，亞伯拉罕；伊應講，我tī-chia。
<sup>2</sup> 上帝講，你帶你ê kiáⁿ，就是你獨生ê kiáⁿ，你所疼ê以撒，去Mô͘-lī-a ê地，我所beh指示你ê山；tī-hia將伊獻做燒祭。
<sup>3</sup> 亞伯拉罕透早起來，備辦驢，帶伊ê兩個少年人，kap伊ê kiáⁿ以撒；亦破燒祭ê柴；就起身去上帝所指示伊ê地。
<sup>4</sup> 到第三日，亞伯拉罕kia̍h目遠遠看hit-ê所在。
<sup>5</sup> 亞伯拉罕對伊ê少年人講，Lín kap驢tiàm chia thèng候，我kap gín-á去hia敬拜，就tò來lín chia。
<sup>6</sup> 亞伯拉罕將燒祭ê柴hē tī伊ê kiáⁿ以撒ê身上，家己ê手kia̍h火kap刀；tùi hit-tia̍p兩人相kap行。
<sup>7</sup> 以撒kā伊ê老父亞伯拉罕講，父ah；伊講，我ê kiáⁿ，我tī-chia。伊講，你看，火kap柴lóng有；總是燒祭ê羊á tī tah-lo̍h？
<sup>8</sup> 亞伯拉罕講，我ê kiáⁿ，上帝beh家己備辦燒祭ê羊á；tùi hit-tia̍p兩人相kap行。
<sup>9</sup> In到上帝指示伊ê所在；亞伯拉罕tī-hia起壇，將柴排好，縛伊ê kiáⁿ以撒，hē tī 壇裡ê柴頂。
<sup>10</sup> 亞伯拉罕就伸手kia̍h刀，beh thâi伊ê kiáⁿ。
<sup>11</sup> 耶和華ê使者對天叫伊講，亞伯拉罕，亞伯拉罕；伊應講，我tī-chia。
<sup>12</sup> 使者講，你m̄-thang tī chit-ê gín-á ê身上下手，亦m̄-thang對伊怎樣做；因為我taⁿ知你是敬畏上帝，亦無將你ê kiáⁿ，就是你獨生ê，留teh，m̄-hō͘我。
<sup>13</sup> 亞伯拉罕kia̍h目看，看見後面有一隻羊káng，角纏tī kui抱ê樹á；亞伯拉罕就去掠hit隻羊káng來，獻做燒祭，來替伊ê kiáⁿ。
<sup>14</sup> 亞伯拉罕名hit-ê所在叫耶和華以勒；到今á日人iáu teh講，Tī耶和華ê山beh備辦。
<sup>15</sup> 耶和華ê使者第二pái對天叫亞伯拉罕講，
<sup>16</sup> 耶和華講，你已經行chit-ê事，無留你ê kiáⁿ，就是你獨生ê kiáⁿ，我就kí家己chiù-chōa講，
<sup>17</sup> 我賜福beh賜福你，加添beh加添你ê後裔，親像天頂ê 星，海邊ê沙；你ê後裔beh得tio̍h chiah-ê對敵ê關隘。
<sup>18</sup> Koh地上萬邦beh因為你ê後裔得tio̍h福氣；因為你聽thàn我ê話。
<sup>19</sup> Tùi hit-tia̍p，亞伯拉罕tò來伊hiah-ê少年人hia；in就相kap起身去別士巴。亞伯拉罕就tiàm-tī別士巴。
<sup>20</sup> Chiah-ê tāi-chì了後，有人kā亞伯拉罕講，Bi̍t-ka kā你ê小弟Ná-ho̍k生kiáⁿ；
<sup>21</sup> 大ê O͘-su，小弟Pò͘-su，kap A-lân ê老父，Ki-bó͘-lī；
<sup>22</sup> kap Ki-siat、Hap-só、Pit-ta̍t、Ek-la̍h、Pí-thó͘-lī，(Pí-thó͘-lī生利百加)
<sup>23</sup> Chit八人lóng是Bi̍t-ka kā亞伯拉罕ê小弟Ná-ho̍k生ê。
<sup>24</sup> Ná-ho̍k ê細姨，名Liû-má，生Thê-pat、Ka-hâm、Tha-hat、kap Má-ka。

</p></div><div class="p_right"><div class="chap">=== 創世記 · 第 22 章 ===</div><p>
<sup>1</sup> Chiah ê tāi-chì í-āu, Siōng-tè chhì A-pek-la̍h-hán, kiò i kóng, A-pek-la̍h-hán;  i ìn kóng, Góa tī-chia.
<sup>2</sup> Siōng-tè kóng, Lí tòa lí ê kiáⁿ, chiū-sī lí to̍k-siⁿ ê kiáⁿ, lí só͘ thiàⁿ ê Í-sat, khì Mô͘-lī-a ê tōe, Góa só͘ beh chí-sī lí ê soaⁿ;  tī-hia chiong i hiàn-chòe sio-chè.
<sup>3</sup> A-pek-la̍h-hán thàu-chá khí-lâi, pī-pān lû, tòa i ê nn̄g ê siàu-liân lâng, kap i ê kiáⁿ Í-sat;  ia̍h phòa sio-chè ê chhâ;  chiū khí-sin khì Siōng-tè só͘ chí-sī i ê tōe.
<sup>4</sup> Kàu tē-saⁿ ji̍t, A-pek-la̍h-hán kia̍h-ba̍k hn̄g-hn̄g khòaⁿ hit ê só͘-chāi.
<sup>5</sup> A-pek-la̍h-hán tùi i ê siàu-liân lâng kóng, Lín kap lû tiàm chia thèng-hāu, góa kap gín-á khì hia kèng-pài, chiū tò-lâi lín chia.
<sup>6</sup> A-pek-la̍h-hán chiong sio-chè ê chhâ hē tī i ê kiáⁿ Í-sat ê sin-chiūⁿ, ka-kī ê chhiú kia̍h hé kap to;  tùi hit-tia̍p nn̄g-lâng saⁿ-kap kiâⁿ.
<sup>7</sup> Í-sat kā i ê lāu-pē A-pek-la̍h-hán kóng, Pē ah;  i kóng, Góa ê kiáⁿ, góa tī-chia.  I kóng, Lí khòaⁿ, hé kap chhâ lóng ū;  chóng-sī sio-chè ê iûⁿ-á tī tah-lo̍h?
<sup>8</sup> A-pek-la̍h-hán kóng, Góa ê kiáⁿ, Siōng-tè beh ka-kī pī-pān sio-chè ê iûⁿ-á;  tùi hit-tia̍p nn̄g-lâng saⁿ-kap kiâⁿ.
<sup>9</sup> In kàu Siōng-tè chí-sī i ê só͘-chāi;  A-pek-la̍h-hán tī-hia khí tôaⁿ, chiong chhâ pâi-hó, pa̍k i ê kiáⁿ Í-sat, hē tī tôaⁿ-ni̍h ê chhâ-téng.
<sup>10</sup> A-pek-la̍h-hán chiū chhun-chhiú kia̍h-to, beh thâi i ê kiáⁿ.
<sup>11</sup> Iâ-hô-hoa ê sù-chiá tùi thiⁿ kiò i kóng, A-pek-la̍h-hán, A-pek-la̍h-hán;  i ìn kóng, Góa tī-chia.
<sup>12</sup> Sù-chiá kóng, Lí m̄-thang tī chit ê gín-á ê sin-chiūⁿ hē-chhiú, ia̍h m̄-thang tùi i cháiⁿ-iūⁿ chòe;  in-ūi góa taⁿ chai lí sī kèng-ùi Siōng-tè, ia̍h bô chiong lí ê kiáⁿ, chiū-sī lí to̍k-siⁿ-ê, lâu-teh, m̄-hō͘ góa.
<sup>13</sup> A-pek-la̍h-hán kia̍h-ba̍k khòaⁿ, khòaⁿ-kìⁿ āu-bīn ū chi̍t chiah iûⁿ-káng, kak tîⁿ tī kui-phō ê chhiū-á;  A-pek-la̍h-hán chiū khì lia̍h hit chiah iûⁿ-káng lâi, hiàn chòe sio-chè, lâi thòe i ê kiáⁿ.
<sup>14</sup> A-pek-la̍h-hán miâ hit ê só͘-chāi kiò Iâ-hô-hoa-í-le̍k;  kàu kin-á-ji̍t lâng iáu teh kóng, Tī Iâ-hô-hoa ê soaⁿ beh pī-pān.
<sup>15</sup> Iâ-hô-hoa ê sù-chiá tē-jī pái tùi thiⁿ kiò A-pek-la̍h-hán kóng,
<sup>16</sup> Iâ-hô-hoa kóng, Lí í-keng kiâⁿ chit ê sū, bô lâu lí ê kiáⁿ, chiū-sī lí to̍k-siⁿ ê kiáⁿ, Góa chiū kí ka-kī chiù-chōa kóng,
<sup>17</sup> Góa sù-hok beh sù-hok lí, ke-thiⁿ beh ke-thiⁿ lí ê hō͘-è, chhin-chhiūⁿ thiⁿ-téng ê chhiⁿ, hái-piⁿ ê soa;  lí ê hō͘-è beh tit-tio̍h chiah ê tùi-te̍k ê koan-ài.
<sup>18</sup> Koh tōe-chiūⁿ bān-pang beh in-ūi lí ê hō͘-è tit-tio̍h hok-khì;  in-ūi lí thiaⁿ-thàn Góa ê ōe.
<sup>19</sup> Tùi hit-tia̍p A-pek-la̍h-hán tò-lâi i hiah ê siàu-liân lâng hia;  in chiū saⁿ-kap khí-sin khì Pia̍t-sī-pa.  A-pek-la̍h-hán chiū tiàm tī Pia̍t-sī-pa.
<sup>20</sup> Chiah ê tāi-chì liáu-āu, ū lâng kā A-pek-la̍h-hán kóng, Bi̍t-ka kā lí ê sió-tī Ná-ho̍k siⁿ-kiáⁿ;
<sup>21</sup> tōa-ê O͘-su, sió-tī Pò͘-su, kap A-lân ê lāu-pē, Ki-bó͘-lī;
<sup>22</sup> kap Ki-siat, Hap-só, Pit-ta̍t, Ek-la̍h, Pí-thó͘-lī, (Pí-thó͘-lī siⁿ Lī-pek-ka)
<sup>23</sup> Chí poeh-lâng lóng sī Bi̍t-ka kā A-pek-la̍h-hán ê sió-tī Ná-ho̍k siⁿ-ê.
<sup>24</sup> Ná-ho̍k ê sòe-î, miâ Liû-má, siⁿ Thê-pat, Ka-hâm, Tha-hat, kap Má-ka.

</p></div></div><div class="p_outer"><div class="p_left"> <div class="chap">=== 創世記 · 第 23 章 ===</div><p>
<sup>1</sup> 撒拉享受一百二十七歲；這是撒拉一生ê年歲。
<sup>2</sup> 撒拉死tī迦南地ê Ki-lia̍t-a-pa，就是Hi-pek-lûn；亞伯拉罕來，為tio̍h撒拉哀傷啼哭。
<sup>3</sup> 後來亞伯拉罕tùi死人ê面前起來，kā Hek人講，
<sup>4</sup> 我tī lín中間是寄居ê出外人；求lín tī-chia hō͘我一個所在做塚地，thang埋葬我ê死人，hō͘我無koh看見伊。
<sup>5</sup> Hek人應亞伯拉罕，kā伊講，
<sup>6</sup> 我ê主，請聽；你tī阮中間做上帝ê bo̍k-pek；chhut-chāi你tī阮ê塚地內揀第一好ê，來埋葬你ê死人；阮無一人m̄容允你tī伊ê塚地lāi埋葬你ê死人。
<sup>7</sup> 亞伯拉罕起來，對hit所在ê人，就是Hek族，àⁿ腰。
<sup>8</sup> 對in講，Lín若有意思beh hō͘我埋葬我ê死人，hō͘我無koh看見伊，就請聽我，替我求Só-hat ê kiáⁿ Í-hut-lûn，
<sup>9</sup> 將伊ê田頭Be̍k-pí-la̍h ê穴hō͘我；伊thang照足額ê價數賣hō͘我；hō͘我tī lín中間有業thang做墓地。
<sup>10</sup> 當時Í-hut-lûn坐tī Hek人ê中間；tùi hit-tia̍p Hek人Í-hut-lûn tī一切入伊ê城門ê Hek人ê面前，應亞伯拉罕，講，
<sup>11</sup> m̄免，我ê主聽我；我beh送你hit坵田，連hit內面ê穴亦hō͘你；tī我同族ê人ê面前，我hō͘你，thang埋葬你ê死人。
<sup>12</sup> 亞伯拉罕就tī hit所在ê百姓ê面前àⁿ腰；
<sup>13</sup> tī hit所在百姓ê面前，對Í-hut-lûn講，你若肯，請聽我；我beh將田ê價錢hō͘你，你tio̍h收；hō͘我thang tī-hia埋葬我ê死人。
<sup>14</sup> Í-hut-lûn應亞伯拉罕講，
<sup>15</sup> 我ê主，請聽我；田值得銀四百sià-khek-le̍k，tī你我ê中間，beh算甚麼？做你埋葬你ê死人。
<sup>16</sup> 亞伯拉罕聽Í-hut-lûn ê話，照伊tī Hek人ê面前所講ê，將買賣通用ê銀，秤(phêng)四百sià-khek-le̍k hō͘ Í-hut-lûn。
<sup>17</sup> Tùi hit-tia̍p， Í-hut-lûn ê田，tī Be̍k-pí-la̍h，Bān-lī ê頭前；hit khu田kap hí內面ê穴，kap田內以及四圍一切ê樹木，
<sup>18</sup> tī Hek族人kap一切入伊ê城門ê人ê面前，lóng定tio̍h歸hō͘亞伯拉罕做業。
<sup>19</sup> 後內亞伯拉罕將伊ê bó͘撒拉埋葬tī迦南地Bān-lī頭前ê be̍k-pí-la̍h 田裡ê穴；Bān-lī就是Hi-pek-lûn。
<sup>20</sup> Tùi án-ni, hitkhu chhân kap 田裡ê穴，tùi Hek人定tio̍h歸hō͘亞伯拉罕做業，來做墓地。

</p></div><div class="p_right"><div class="chap">=== 創世記 · 第 23 章 ===</div><p>
<sup>1</sup> Sat-la̍h hióng-siū chi̍t-pah jī-cha̍p-chhit hè;  che sī Sat-la̍h it-seng ê nî-hè.
<sup>2</sup> Sat-la̍h sí tī Ka-lâm tōe ê Ki-lia̍t-a-pa, chiū-sī Hi-pek-lûn;  A-pek-la̍h-hán lâi, ūi-tio̍h Sat-la̍h ai-siong thî-khàu.
<sup>3</sup> Āu-lâi A-pek-la̍h-hán tùi sí-lâng ê bīn-chêng khí-lâi, kā Hek-lâng kóng,
<sup>4</sup> Góa tī lín tiong-kan sī kià-ku ê chhut-gōa lâng;  kiû lín tī-chia hō͘ góa chi̍t ê só͘-chāi chòe thióng-tōe, thang bâi-chòng góa ê sí-lâng, hō͘ góa bô koh khòaⁿ-kìⁿ i.
<sup>5</sup> Hek-lâng ìn A-pek-la̍h-hán, kā i kóng,
<sup>6</sup> Góa ê chú, chhiáⁿ thiaⁿ;  lí tī goán tiong-kan chòe Siōng-tè ê bo̍k-pek;  chhut-chāi lí tī goán ê thióng-tōe-lāi kéng tē-it-hó-ê, lâi bâi-chòng lí ê sí-lâng;  goán bô chi̍t-lâng m̄ iông-ún lí tī i ê thióng-tōe-lāi bâi-chòng lí ê sí-lâng.
<sup>7</sup> A-pek-la̍h-hán khí-lâi, tùi hit só͘-chāi ê lâng, chiū-sī Hek-cho̍k, àⁿ-io.
<sup>8</sup> Tùi in kóng, Lín nā ū ì-sù beh hō͘ góa bâi-chòng góa ê sí-lâng, hō͘ góa bô koh khòaⁿ-kìⁿ i, chiū chhiáⁿ thiaⁿ góa, thòe góa kiû Só-hat ê kiáⁿ Í-hut-lûn,
<sup>9</sup> chiong i ê chhân-thâu Be̍k-pí-la̍h ê hia̍t hō͘ góa;  i thang chiàu chiok-gia̍h ê kè-sò͘ bōe hō͘ góa;  hō͘ góa tī lín tiong-kan ū gia̍p thang chòe bōng-tōe.
<sup>10</sup> Tng-sî Í-hut-lûn chē tī Hek-lâng ê tiong-kan;  tùi hit-tia̍p Hek-lâng Í-hut-lûn tī it-chhè ji̍p i ê siâⁿ-mn̂g ê Hek-lâng ê bīn-chêng, ìn A-pek-la̍h-hán, kóng,
<sup>11</sup> M̄-bián, góa ê Chú thiaⁿ góa; góa beh sàng lí hit khu chhân, liân hit lāi-bīn ê hia̍t ia̍h hō͘ lí; tī góa tâng-cho̍k ê lâng ê bīn-chêng, góa hō͘ lí, thang bâi-chòng lí ê sí-lâng.
<sup>12</sup> A-pek-la̍h-hán chiū tī hit só͘-chāi ê peh-sìⁿ ê bīn-chêng àⁿ-io;
<sup>13</sup> tī hit só͘-chāi peh-sìⁿ ê bīn-chêng, tùi Í-hut-lûn kóng, Lí nā khéng, chhiáⁿ thiaⁿ góa;  góa beh chiong chhân ê kè-chîⁿ hō͘ lí, lí tio̍h siu;  hō͘ góa thang tī-hia bâi-chòng góa ê sí-lâng.
<sup>14</sup> Í-hut-lûn ìn A-pek-la̍h-hán kóng,
<sup>15</sup> Góa ê chú, chhiáⁿ thiaⁿ góa;  chhân ta̍t-tit gûn sì-pah sià-khek-le̍k, tī lí góa ê tiong-kan, beh sǹg sím-mi̍h?  chòe lí bâi-chòng lí ê sí-lâng.
<sup>16</sup> A-pek-la̍h-hán thiaⁿ Í-hut-lûn ê ōe, chiàu i tī Hek-lâng ê bīn-chêng só͘ kóng-ê, chiong bóe-bōe thong-ēng ê gûn, phêng sì-pah sià-khek-le̍k hō͘ Í-hut-lûn.
<sup>17</sup> Tùi hit-tia̍p Í-hut-lûn ê chhân, tī Be̍k-pí-la̍h, Bān-lī ê thâu-chêng;  hit khu chhân kap hit lāi-bīn ê hia̍t, kap chhân-lāi í-ki̍p sì-ûi it-chhè ê chhiū-ba̍k,
<sup>18</sup> tī Hek-cho̍k lâng kap it-chhè ji̍p i ê siâⁿ-mn̂g ê lâng ê bīn-chêng, lóng tiāⁿ-tio̍h kui hō͘ A-pek-la̍h-hán chòe gia̍p.
<sup>19</sup> Āu-lâi A-pek-la̍h-hán chiong i ê bó͘ Sat-la̍h bâi-chòng tī Ka-lâm tōe Bān-lī thâu-chêng ê Be̍k-pí-la̍h chhân-ni̍h ê hia̍t; Bān-lī chiū-sī Hi-pek-lûn.
<sup>20</sup> Tùi án-ni hit khu chhân kap chhân-ni̍h ê hia̍t, tùi Hek-lâng tiāⁿ-tio̍h kui hō͘ A-pek-la̍h-hán chòe gia̍p,  lâi chòe bōng-tōe.

</p></div></div><div class="p_outer"><div class="p_left"> <div class="chap">=== 創世記 · 第 24 章 ===</div><p>
<sup>1</sup> 亞伯拉罕歲壽長，年老；耶和華tī一切ê事lóng賜福hō͘亞伯拉罕。
<sup>2</sup> 亞伯拉罕對伊家內管理全業ê老奴僕講，請將你ê手hē tī我ê大腿下，
<sup>3</sup> 我beh kah你kí耶和華，就是天ê上帝，地ê上帝，來chiù-chōa，我khiā起迦南人ê中間，你m̄-thang kā我ê kiáⁿ娶in ê cha-bó͘-kiáⁿ做bó͘。
<sup>4</sup> 你tio̍h去我ê本地本族，kā我ê kiáⁿ以撒娶一個bó͘。
<sup>5</sup> 奴僕應伊講，設使cha-bó͘-gín-á m̄肯tè我來chit所在，我就tio̍h將你ê kiáⁿ帶tò去你所tùi hia出來ê地mah？
<sup>6</sup> 亞伯拉罕kā伊講，你tio̍h謹慎，m̄-thang chhōa我ê kiáⁿ tò去hia；
<sup>7</sup> 天ê上帝，耶和華，bat chhōa我離開老父ê家，kap本族ê地，對我講話，亦對我chiù-chōa講，我beh將chit-ê地賞賜你ê後裔；伊beh差伊ê使者tī你ê面前；你就thang tùi hia kā我ê kiáⁿ娶一個bó͘。
<sup>8</sup> 設使cha-bó͘-gín-á m̄肯tè你來，我kah你chiù ê chōa就kap你無干涉；獨獨m̄-thang帶我ê kiáⁿ tò去hia。
<sup>9</sup> 奴僕就將伊ê手hē tī主人亞伯拉罕ê大腿下；為tio̍h chit-ê事對伊chiù-chōa。
<sup>10</sup> Hit-ê奴僕tùi伊主人ê駱駝中，取十隻駱駝，續帶伊主人ta̍k樣ê財寶；起身去Bí-só͘-pho-tāi-bí，到Ná-ho̍k ê城。
<sup>11</sup> 日beh暗，眾cha-bó͘-gín-á出來chhiūⁿ水；伊就hō͘駱駝跪tī城外ê井邊。
<sup>12</sup> 伊講，我ê主人亞伯拉罕ê上帝耶和華ah，求你施恩hō͘我ê主人亞伯拉罕，hō͘我今á日有好遭遇。
<sup>13</sup> 我taⁿ khiā tī井邊，城內人ê cha-bó͘-gín-á teh出來chhiūⁿ水；
<sup>14</sup> 我beh對一個cha-bó͘-gín-á講，請放落你ê水瓶，hō͘我lim水；伊若講，請lim，我亦beh hō͘你ê駱駝lim；願hit-ê cha-bó͘-gín-á是你所定tio̍h hō͘你ê奴僕以撒做bó͘；án-ni，我就知你施恩hō͘我ê主人。
<sup>15</sup> 話iáu講未soah，利百加肩頭背水瓶出來，伊是Pí-thó͘-lī生ê；Pí-thó͘-lī是亞伯拉罕ê小弟Ná-ho̍k ê bó͘ Bi̍t-ka ê kiáⁿ。
<sup>16</sup> Hit-ê cha-bó͘-gín-á面貌極其súi，iáu是在室女，亦未bat有人親近伊；伊落去井邊，chhiūⁿ滿伊ê瓶就起來。
<sup>17</sup> 奴僕走進前迎接伊講，求你將瓶內ê水淡薄á我lim。
<sup>18</sup> Cha-bó͘-gín-á講，我ê主，請lim；就趕緊放水瓶落來，掛tī手裡，hō͘伊lim。
<sup>19</sup> Hō͘伊lim明白，koh講，我亦beh kā你ê駱駝chhiūⁿ水，hō͘ in lim夠額。
<sup>20</sup> 伊就趕緊將瓶內ê水piàⁿ tī槽裡；koh走到井裡chhiūⁿ水就kā伊所有ê駱駝chhiūⁿ。
<sup>21</sup> Hit-ê人注目看伊，恬恬無講話，ài知耶和華賞賜伊順序ê路á無。
<sup>22</sup> 駱駝lim明白，hit人就the̍h一個金環，重半sià-khek-le̍k，兩個金手環，重十sià-khek-le̍k hō͘ hit-ê cha-bó͘-gín-á；
<sup>23</sup> 講，你是chī-chūi ê cha-bó͘-kiáⁿ？請kā我講；lín老父ê家，有所在thang hō͘阮歇á無？
<sup>24</sup> 伊就kā伊講，我是Bi̍t-ka tùi Ná-ho̍k所生ê kiáⁿ，Pí-thó͘-lī ê cha-bó͘-kiáⁿ。
<sup>25</sup> 伊koh對伊講，阮有草料米糧充足；亦有所在thang歇。
<sup>26</sup> Hit人就àⁿ頭敬拜耶和華，講，
<sup>27</sup> Tio̍h o-ló我ê主亞伯拉罕ê上帝耶和華；伊用慈愛誠實款待我ê主人，lóng無停止；論到我，耶和華tī路上引chhōa我到我ê主人兄弟ê家。
<sup>28</sup> Cha-bó͘-gín-á走tò去，照chiah-ê話kā in老母thong家ê人講。
<sup>29</sup> 利百加有一個兄，名叫拉班，伊出去井邊，就近hit-人。
<sup>30</sup> 伊看見hit-ê環，koh看見手環tī in小妹ê手，mā聽見in小妹利百加ê話，講hit人對我講án-ni，án-ni。伊就去hit人hia，看見hit人iáu khiā tī駱駝邊，óa近水井。
<sup>31</sup> 就kā伊講：「你chit-ê得tio̍h耶和華上帝賜福ê，請入來，啥事khiā tī外面？我已經備辦厝，kah駱駝ê所在。
<sup>32</sup> Hit人就入去伊ê厝，伊就tháu駱駝所載ê，koh用糧草飼駱駝，捧水hō͘ hit人kah跟tè ê人洗腳。
<sup>33</sup> Koh kā食物排tī伊ê面前，hō͘伊食。總是伊講：「我無beh食，thèng候我講明我ê使命」。拉班講：「請你講。」
<sup>34</sup> 伊就講：「我是亞伯拉罕ê奴僕。
<sup>35</sup> 上帝大大賜福tī我ê主人，hō͘伊興旺，koh hō͘伊羊、牛、銀、金、奴僕、女婢、駱駝kah驢。
<sup>36</sup> 我ê主人ê bó͘撒拉，年老ê時，kā我ê主人生一個kiáⁿ，我ê主人mā kā一切所有ê hō͘ chit-ê kiáⁿ。
<sup>37</sup> 我ê主人kah我chiù-chōa講：我khiā起tī迦南人ê地，你m̄-thang kā我ê kiáⁿ娶in ê cha-bó͘-kiáⁿ做bó͘。
<sup>38</sup> 你tio̍h去我ê老父ê家，我本族hia，kā我ê kiáⁿ娶一個bó͘。
<sup>39</sup> 我對我ê主人講：驚了cha-bó͘-gín-á m̄肯tè我來。
<sup>40</sup> 伊就kā我講：我所服事ê耶和華beh差伊ê使者kap你相kap去，hō͘你順序ê路，你就thang tùi我ê宗族，我ê父ê家，kā我ê kiáⁿ娶一個bó͘。
<sup>41</sup> 獨獨ài你到我ê本族hia，我kah你所chiù ê chōa，就kah你無干涉；in若m̄ hō͘你，我kah你chiù ê chōa，mā kah你無干涉。』
<sup>42</sup> 今á日我到井邊，講：我ê主人亞伯拉罕ê上帝耶和華ah，你若hō͘我所行ê路順序；
<sup>43</sup> 我taⁿ khiā tī水井邊，對一個出來chhiūⁿ水ê cha-bó͘-gín-á講，請你將你瓶裡ê水淡薄hō͘我lim；
<sup>44</sup> 伊若講，做你lim，我亦beh kā你ê駱駝chhiūⁿ水；願hit-ê cha-bó͘-gín-á做耶和華所定tio̍h hō͘我ê主人ê kiáⁿ做bó͘-ê。
<sup>45</sup> 我心內ê話iáu講未了，利百加就出來，肩頭頂背水瓶；落去井邊chhiūⁿ水；我就kā伊講，請你hō͘我lim。
<sup>46</sup> 伊就趕緊tùi肩頭頂放落水瓶，講，請lim，我亦hō͘你ê駱駝lim；我就lim，伊亦hō͘我ê駱駝lim。
<sup>47</sup> 我koh問伊講，你是chī-chūi ê cha-bó͘-kiáⁿ？伊應講，我是Bi̍t-ka tùi Ná-ho̍k所生ê kiáⁿ，Pí-thó͘-lī，ê cha-bó͘-kiáⁿ；我就將環掛tī伊ê鼻，手環掛tī伊ê手。
<sup>48</sup> 我就àⁿ頭拜耶和華，o-ló我ê主亞伯拉罕ê上帝耶和華；因為伊chhōa我行tú好ê路，hō͘我得tio̍h我ê主ê小弟ê cha-bó͘孫來hō͘伊ê kiáⁿ。
<sup>49</sup> Taⁿ lín若beh用慈愛誠實款待我ê主人，就kā我講；若m̄，亦kā我講；hō͘我好thang ǹg左á是ǹg右。
<sup>50</sup> 拉班kap Pí-thó͘-lī應講，Tāi-chì出tī耶和華，阮bōe能對你講好á pháiⁿ。
<sup>51</sup> 你看，利百加tī你ê面前，thang將伊chhōa去，hō͘你ê主人ê kiáⁿ做bó͘，照耶和華所講。
<sup>52</sup> 亞伯拉罕ê奴僕聽見in chiah-ê話，就ǹg耶和華仆tī地裡。
<sup>53</sup> Hit-tia̍p，奴僕the̍h出銀器金器kap衣服送利百加；koh將寶物送伊ê兄kap伊ê老母。
<sup>54</sup> 奴僕kap tè伊ê人lim食歇暝；透早起來，就講，請差我tò去我ê主人hia。
<sup>55</sup> 利百加ê兄kap伊ê老母講，容允cha-bó͘-gín-á kap阮tiàm幾日，siāng少十日，然後伊thang去。
<sup>56</sup> 伊對in講，M̄-thang阻擋我，耶和華已經hō͘我順序ê路；請差我去，hō͘我tò去我ê主人hia。
<sup>57</sup> In講，阮叫cha-bó͘-gín-á來，探伊ê話意。
<sup>58</sup> 就叫利百加來，問伊講，你beh kap chit人去mah？伊講，我beh去。
<sup>59</sup> In就差小妹利百加，kap伊ê奶母，kap亞伯拉罕ê奴僕，以及tè伊ê人去。
<sup>60</sup> In就kā利百加祝福，對伊講，阮小妹ah，願你做千萬人ê老母，願你ê後裔得tio̍h對敵ê關隘。
<sup>61</sup> 利百加kap伊ê女婢起來騎駱駝，tè hit-ê人；奴僕就chhōa利百加去。
<sup>62</sup> 以撒khiā起tī南地，hit時tùi Pí-jíⁿ-la̍h海來ê路來。
<sup>63</sup> 日beh暗，以撒出來tī田裡，靜靜teh想，kia̍h目一下看，看見駱駝來。
<sup>64</sup> 利百加看見以撒，就tùi駱駝落來。
<sup>65</sup> 問hit-ê奴僕講，Tī田裡行來迎接咱ê是chī-chūi？奴僕講，是我ê主人。利百加就the̍h帕家己罩。
<sup>66</sup> 奴僕將所做一切ê事，kā以撒講。
<sup>67</sup> 以撒就牽利百加入伊ê老母撒拉ê布棚，娶伊做bó͘；koh真疼伊。以撒tùi老母死後，到chit-tia̍p chiah得tio̍h安慰。

</p></div><div class="p_right"><div class="chap">=== 創世記 · 第 24 章 ===</div><p>
<sup>1</sup> A-pek-la̍h-hán hè-siū tn̂g, nî-lāu;  Iâ-hô-hoa tī it-chhè ê sū lóng sù-hok hō͘ A-pek-la̍h-hán.
<sup>2</sup> A-pek-la̍h-hán tùi i ke-lāi koán-lí choân-gia̍p ê lāu lô͘-po̍k kóng, Chhiáⁿ chiong lí ê chhiú hē tī góa ê tōa-thúi-ē,
<sup>3</sup> góa beh kah lí kí Iâ-hô-hoa, chiū-sī thiⁿ ê Siōng-tè, tōe ê Siōng-tè, lâi chiù-chōa, góa khiā-khí Ka-lâm lâng ê tiong-kan, lí m̄-thang kā góa ê kiáⁿ chhōa in ê cha-bó͘-kiáⁿ chòe bó͘.
<sup>4</sup> Lí tio̍h khì góa ê pún-tōe pún-cho̍k, kā góa ê kiáⁿ Í-sat chhōa chi̍t ê bó͘.
<sup>5</sup> Lô͘-po̍k ìn i kóng, Siat-sú cha-bó͘-gín-á m̄-khéng tè góa lâi chit só͘-chāi, góa chiū tio̍h chiong lí ê kiáⁿ tòa tò-khì lí só͘ tùi hia chhut-lâi ê tōe mah?
<sup>6</sup> A-pek-la̍h-hán kā i kóng, Lí tio̍h kín-sīn, m̄-thang chhōa góa ê kiáⁿ tò-khì hia;
<sup>7</sup> thiⁿ ê Siōng-tè, Iâ-hô-hoa, bat chhōa góa lī-khui lāu-pē ê ke, kap pún-cho̍k ê tōe, tùi góa kóng-ōe, ia̍h tùi góa chiù-chōa kóng, Góa beh chiong chit ê tōe siúⁿ-sù lí ê hō͘-è;  I beh chhe I ê sù-chiá tī lí ê bīn-chêng;  lí chiū thang tùi hia kā góa ê kiáⁿ chhōa chi̍t ê bó͘.
<sup>8</sup> Siat-sú cha-bó͘-gín-á m̄-khéng tè lí lâi, góa kah lí chiù ê chōa chiū kap lí bô kan-sia̍p;  to̍k-to̍k m̄-thang tòa góa ê kiáⁿ tò-khì hia.
<sup>9</sup> Lô͘-po̍k chiū chiong i ê chhiú hē tī chú-lâng A-pek-la̍h-hán ê tōa-thúi-ē;  ūi-tio̍h chit ê sū tùi i chiù-chōa.
<sup>10</sup> Hit ê lô͘-po̍k tùi i chú-lâng ê lo̍k-tô-tiong, chhú cha̍p-chiah lo̍k-tô, sòa tòa i chú-lâng ta̍k-iūⁿ ê châi-pó;  khí-sin khì Bí-só͘-pho-tāi-bí, kàu Ná-ho̍k ê siâⁿ.
<sup>11</sup> Ji̍t beh àm, chèng cha-bó͘-gín-á chhut-lâi chhiūⁿ chúi;  i chiū hō͘ lo̍k-tô kūi tī siâⁿ-gōa ê chíⁿ-piⁿ.
<sup>12</sup> I kóng, Góa ê chú-lâng A-pek-la̍h-hán ê Siōng-tè Iâ-hô-hoa ah, kiû Lí si-un hō͘ góa ê chú-lâng A-pek-la̍h-hán, hō͘ góa kin-á-ji̍t ū hó cho-gū.
<sup>13</sup> Góa taⁿ khiā tī chíⁿ-piⁿ, siâⁿ-lāi lâng ê cha-bó͘-gín-á teh chhut-lâi chhiūⁿ chúi;
<sup>14</sup> góa beh tùi chi̍t ê cha-bó͘-gín-á kóng, Chhiáⁿ pàng-lo̍h lí ê chúi-pân, hō͘ góa lim chúi; i nā kóng, Chhiáⁿ lim, góa ia̍h beh hō͘ lí ê lo̍k-tô lim;  goān hit ê cha-bó͘-gín-á sī Lí só͘ tiāⁿ-tio̍h hō͘ lí ê lô͘-po̍k Í-sat chòe-bó͘;  án-ni, góa chiū chai Lí si-un hō͘ góa ê chú-lâng.
<sup>15</sup> Ōe iáu kóng bē soah, Lī-pek-ka keng-thâu pē chúi-pân chhut-lâi, i sī Pí-thó͘-lī siⁿ-ê;  Pí-thó͘-lī sī A-pek-la̍h-hán ê sió-tī Ná-ho̍k ê bó͘ Bi̍t-ka ê kiáⁿ.
<sup>16</sup> Hit ê cha-bó͘-gín-á bīn-māu ke̍k-kî súi, iáu sī chāi-sek-lú, ia̍h bē-bat ū lâng chhin-kūn i;  i lo̍h-khì chíⁿ-piⁿ, chhiūⁿ-móa i ê pân chiū khí-lâi.
<sup>17</sup> Lô͘-po̍k cháu chìn-chêng ngiâ-chih i kóng, Kiû lí chiong pân-lāi ê chúi tām-po̍h-á góa lim.
<sup>18</sup> Cha-bó͘-gín-á kóng, Góa ê chú, chhiáⁿ lim;  chiū kóaⁿ-kín pàng chúi-pân lo̍h-lâi, khòa tī chhiú-ni̍h, hō͘ i lim.
<sup>19</sup> Hō͘ i lim bêng-pe̍k, koh kóng, Góa ia̍h beh kā lí ê lo̍k-tô chhiūⁿ chúi, hō͘ in lim kàu-gia̍h.
<sup>20</sup> I chiū kóaⁿ-kín chiong pân-lāi ê chúi piàⁿ tī chô-ni̍h;  koh cháu kàu chíⁿ-ni̍h chhiūⁿ chúi chiū kā i só͘ ū ê lo̍k-tô chhiūⁿ.
<sup>21</sup> Hit ê lâng chù-ba̍k khòaⁿ-i, tiām-tiām bô kóng-ōe, ài chai Iâ-hô-hoa siúⁿ-sù i sūn-sū ê lō͘ á-bô.
<sup>22</sup> Lo̍k-tô lim bêng-pe̍k, hit-lâng chiū the̍h chi̍t ê kim-khoân, tāng pòaⁿ sià-khek-le̍k, nn̄g ê kim chhiú-khoân, tāng cha̍p sià-khek-le̍k hō͘ hit ê cha-bó͘-gín-á;
<sup>23</sup> kóng, Lí sī chī-chūi ê cha-bó͘-kiáⁿ?  chhiáⁿ kā góa kóng;  lín lāu-pē ê ke, ū só͘-chāi thang hō͘ goán hioh á-bô?
<sup>24</sup> I chiū kā i kóng, Góa sī Bi̍t-ka tùi Ná-ho̍k só͘ siⁿ ê kiáⁿ, Pí-thó͘-lī ê cha-bó͘-kiáⁿ.
<sup>25</sup> I koh tùi i kóng, Goán ū chháu-liāu bí-niû chhiong-chiok;  ia̍h ū só͘-chāi thang hioh.
<sup>26</sup> Hit-lâng chiū àⁿ-thâu kèng-pài Iâ-hô-hoa, kóng,
<sup>27</sup> Tio̍h o-ló góa ê chú A-pek-la̍h-hán ê Siōng-tè Iâ-hô-hoa;  I ēng chû-ài sêng-si̍t khoán-thāi góa ê chú-lâng, lóng bô thêng-chí;  lūn-kàu góa, Iâ-hô-hoa tī lō͘-chiūⁿ ín-chhōa góa kàu góa ê chú-lâng hiaⁿ-tī ê ke.
<sup>28</sup> Cha-bó͘-gín-á cháu tò-khì, chiàu chiah ê ōe kā in lāu-bú thong-ke ê lâng kóng.
<sup>29</sup> Lī-pek-ka ū chi̍t ê hiaⁿ, miâ kiò La̍h-pan, i chhut-khì chíⁿ-piⁿ, chiū-kūn hit-lâng.
<sup>30</sup> I khòaⁿ-kìⁿ hit ê khoân, koh khòaⁿ-kìⁿ chhiú-khoân tī in sió-bē ê chhiú;  ia̍h thiaⁿ-kìⁿ in sió-bē Lī-pek-ka ê ōe, kóng, Hit-lâng tùi góa kóng án-ni, án-ni;  i chiū khì hit-lâng hia, khòaⁿ-kìⁿ hit-lâng iáu khiā tī lo̍k-tô piⁿ, óa-kūn chúi-chíⁿ.
<sup>31</sup> Chiū kā i kóng, Lí chit ê tit-tio̍h Iâ-hô-hoa sù-hok-ê, chhiáⁿ ji̍p-lâi, siáⁿ-sū khiā tī gōa-bīn?  Góa í-keng pī-pān chhù, kap lo̍k-tô ê só͘-chāi.
<sup>32</sup> Hit-lâng chiū ji̍p i ê chhù, i chiū tháu lo̍k-tô só͘ chài-ê, koh ēng chháu-liāu bí-niû chhī lo̍k-tô;  phâng chúi hō͘ hit-lâng í-ki̍p kun-tè ê lâng sóe kha.
<sup>33</sup> Chiong chia̍h-mi̍h pâi tī i ê bīn-chêng, hō͘ i chia̍h;  chóng-sī i kóng, Góa bô beh chia̍h, thèng-hāu góa kóng-bêng góa ê sù-bēng.  La̍h-pan kóng, Chhiáⁿ lí kóng.
<sup>34</sup> I chiū kóng, Góa sī A-pek-la̍h-hán ê lô͘-po̍k.
<sup>35</sup> Iâ-hô-hoa tōa-tōa sù-hok tī góa ê chú-lâng, hō͘ i heng-ōng, koh hō͘ i iûⁿ, gû, gûn, kim, lô͘-po̍k, lú-pī, lo̍k-tô kap lû.
<sup>36</sup> Góa ê chú-lâng ê bó͘ Sat-la̍h, nî-lāu ê sî, kā góa ê chú-lâng siⁿ chi̍t ê kiáⁿ;  góa ê chú-lâng ia̍h chiong it-chhè só͘-ū-ê hō͘ chit ê kiáⁿ.
<sup>37</sup> Góa ê chú-lâng kah góa chiù-chōa kóng, Góa khiā-khí Ka-lâm lâng ê tōe, lí m̄-thang kā góa ê kiáⁿ chhōa in ê cha-bó͘-kiáⁿ chòe bó͘.
<sup>38</sup> Lí tio̍h khì góa ê lāu-pē ê ke, góa pún-cho̍k hia, kā góa ê kiáⁿ chhōa chi̍t ê bó͘.
<sup>39</sup> Góa tùi góa ê chú-lâng kóng, Kiaⁿ-liáu cha-bó͘-gín-á m̄-khéng tè góa lâi.
<sup>40</sup> I chiū kā góa kóng, Góa só͘ ho̍k-sāi ê Iâ-hô-hoa beh chhe I ê sù-chiá kap lí saⁿ-kap khì, hō͘ lí sūn-sū ê lō͘, lí chiū thang tùi góa ê chong-cho̍k, góa ê pē ê ke, kā góa ê kiáⁿ chhōa chi̍t ê bó͘;
<sup>41</sup> to̍k-to̍k ài lí kàu góa pún-cho̍k hia, góa kah lí só͘ chiù ê chōa, chiū kap lí bô kan-sia̍p;  in nā m̄ hō͘ lí, góa kah lí chiù ê chōa, ia̍h kap lí bô kan-sia̍p.
<sup>42</sup> Kin-á-ji̍t góa kàu chíⁿ-piⁿ, kóng, Góa ê chú-lâng A-pek-la̍h-hán ê Siōng-tè Iâ-hô-hoa ah, Lí nā hō͘ góa só͘ kiâⁿ ê lō͘ sūn-sū;
<sup>43</sup> góa taⁿ khiā tī chúi-chíⁿ-piⁿ, tùi chi̍t ê chhut-lâi chhiūⁿ chúi ê cha-bó͘-gín-á kóng, Chhiáⁿ lí chiong lí pân-ni̍h ê chúi tām-po̍h hō͘ góa lim;
<sup>44</sup> i nā kóng, Chòe lí lim, góa ia̍h beh kā lí ê lo̍k-tô chhiūⁿ chúi;  goān hit ê cha-bó͘-gín-á chòe Iâ-hô-hoa só͘ tiāⁿ-tio̍h hō͘ góa ê chú-lâng ê kiáⁿ chòe bó͘-ê.
<sup>45</sup> Góa sim-lāi ê ōe iáu kóng bē liáu, Lī-pek-ka chiū chhut-lâi, keng-thâu-téng pē chúi-pân;  lo̍h-khì chíⁿ-piⁿ chhiūⁿ chúi;  góa chiū kā i kóng, Chhiáⁿ lí hō͘ góa lim.
<sup>46</sup> I chiū kóaⁿ-kín tùi keng-thâu-téng pàng-lo̍h chúi-pân, kóng, Chhiáⁿ lim, góa ia̍h hō͘ lí ê lo̍k-tô lim;  góa chiū lim, i ia̍h hō͘ góa ê lo̍k-tô lim.
<sup>47</sup> Góa koh mn̄g i kóng, Lí sī chī-chūi ê cha-bó͘-kiáⁿ?  I ìn kóng, Góa sī Bi̍t-ka tùi Ná-ho̍k só͘ siⁿ ê kiáⁿ, Pí-thó͘-lī, ê cha-bó͘-kiáⁿ;  góa chiū chiong khoân kòa tī i ê phīⁿ, chhiú-khoân kòa tī i ê chhiú.
<sup>48</sup> Góa chiū àⁿ-thâu pài Iâ-hô-hoa, o-ló góa ê chú A-pek-la̍h-hán ê Siōng-tè Iâ-hô-hoa; in-ūi I chhōa góa kiâⁿ tú-hó ê lō͘, hō͘ góa tit-tio̍h góa ê chú ê sió-tī ê cha-bó͘-sun lâi hō͘ i ê kiáⁿ.
<sup>49</sup> Taⁿ lín nā beh ēng chû-ài sêng-si̍t khoán-thāi góa ê chú-lâng, chiū kā góa kóng;  nā m̄, ia̍h kā góa kóng;  hō͘ góa hó thang ǹg-chó á-sī ǹg-iū.
<sup>50</sup> La̍h-pan kap Pí-thó͘-lī ìn kóng, Tāi-chì chhut tī Iâ-hô-hoa, goán bōe-ōe tùi lí kóng hó á pháiⁿ.
<sup>51</sup> Lí khòaⁿ, Lī-pek-ka tī lí ê bīn-chêng, thang chiong i chhōa-khì, hō͘ lí ê chú-lâng ê kiáⁿ chòe bó͘,  chiàu Iâ-hô-hoa só͘ kóng.
<sup>52</sup> A-pek-la̍h-hán ê lô͘-po̍k thiaⁿ-kìⁿ in chiah ê ōe, chiū ǹg Iâ-hô-hoa phak tī tōe-ni̍h.
<sup>53</sup> Hit-tia̍p lô͘-po̍k the̍h-chhut gûn-khì kim-khì kap i-ho̍k sàng Lī-pek-ka;  koh chiong pó-mi̍h sàng i ê hiaⁿ kap i ê lāu-bú.
<sup>54</sup> Lô͘-po̍k kap tè i ê lâng lim-chia̍h hioh-mî;  thàu-chá khí-lâi, chiū kóng, Chhiáⁿ chhe góa tò-khì góa ê chú-lâng hia.
<sup>55</sup> Lī-pek-ka ê hiaⁿ kap i ê lāu-bú kóng, Iông-ún cha-bó͘-gín-á kap goán tiàm kúi-ji̍t, siāng-chió cha̍p-ji̍t, jiân-āu i thang khì.
<sup>56</sup> I tùi in kóng, M̄-thang chó͘-tòng góa, Iâ-hô-hoa í-keng hō͘ góa sūn-sū ê lō͘;  chhiáⁿ chhe góa khì, hō͘ góa tò-khì góa ê chú-lâng hia.
<sup>57</sup> In kóng, Goán kiò cha-bó͘-gín-á lâi, thàm i ê ōe-ì.
<sup>58</sup> Chiū kiò Lī-pek-ka lâi, mn̄g i kóng, Lí beh kap chit-lâng khì mah?  i kóng, Góa beh khì.
<sup>59</sup> In chiū chhe sió-bē Lī-pek-ka, kap i ê leng-bú, kap A-pek-la̍h-hán ê lô͘-po̍k, í-ki̍p tè i ê lâng khì.
<sup>60</sup> In chiū kā Lī-pek-ka chiok-hok, tùi i kóng, Goán sió-bē ah, goān lí chòe chheng-bān lâng ê lāu-bú, goān lí ê hō͘-è tit-tio̍h tùi-te̍k ê koan-ài.
<sup>61</sup> Lī-pek-ka kap i ê lú-pī khí-lâi khiâ lo̍k-tô, tè hit ê lâng;  lô͘-po̍k chiū chhōa Lī-pek-ka khì.
<sup>62</sup> Í-sat khiā-khí tī Lâm-tōe, hit-sî tùi Pí-jíⁿ-la̍h-hái-lâi ê lō͘ lâi.
<sup>63</sup> Ji̍t beh àm, Í-sat chhut-lâi tī chhân-ni̍h, chēng-chēng teh siūⁿ, kia̍h-ba̍k chi̍t-ē khòaⁿ, khòaⁿ-kìⁿ lo̍k-tô lâi.
<sup>64</sup> Lī-pek-ka khòaⁿ-kìⁿ Í-sat, chiū tùi lo̍k-tô lo̍h-lâi.
<sup>65</sup> Mn̄g hit ê lô͘-po̍k kóng, Tī chhân-ni̍h kiâⁿ-lâi ngiâ-chih lán-ê sī chī-chūi?  Lô͘-po̍k kóng, Sī góa ê chú-lâng.  Lī-pek-ka chiū the̍h phè ka-kī tà.
<sup>66</sup> Lô͘-po̍k chiong só͘ chòe it-chhè ê sū, kā Í-sat kóng.
<sup>67</sup> Í-sat chiū khan Lī-pek-ka ji̍p i ê lāu-bú Sat-la̍h ê pò͘-pîⁿ, chhōa i chòe bó͘;  koh chin thiàⁿ i.  Í-sat tùi lāu-bú sí-āu, kàu chit-tia̍p chiah tit-tio̍h an-ùi.

</p></div></div><div class="p_outer"><div class="p_left"> <div class="chap">=== 創世記 · 第 25 章 ===</div><p>
<sup>1</sup> 亞伯拉罕koh娶一個bó͘，名叫Ki-thó͘-la̍h。
<sup>2</sup> Ki-thó͘-la̍h kā伊生Sim-lân、Iok-san、Bí-tàn、米甸、I-si-pa、Su-a。
<sup>3</sup> Iok-san生Sī-pa kap Tí-tàn。Tí-tàn ê kiaⁿ孫是A-su-lī族、Lī-to͘-sī族，kap Lī-o͘-bí族。
<sup>4</sup> 米甸ê kiáⁿ是Í-hoat、Í-hut、Hap-lo̍k、A-pí-tāi、Í-le̍k-tāi；chiah-ê lóng是Ki-thó͘-la̍h ê kiáⁿ。
<sup>5</sup> 亞伯拉罕將一切所有ê hō͘以撒。
<sup>6</sup> 亞伯拉罕將財物分hō͘伊chiah-ê細姨ê kiáⁿ；thàn伊本身iáu活ê時，差in離開伊ê kiáⁿ以撒去東勢，到東pêng ê地。
<sup>7</sup> 亞伯拉罕一生ê年日是一百七十五歲。
<sup>8</sup> 亞伯拉罕食長歲壽，成做老人，年歲滿足，斷氣死，tò祖。
<sup>9</sup> 伊ê kiáⁿ以撒、以實瑪利，將伊埋葬tī Be̍k-pí-la̍h ê穴；chit-ê穴tī Bān-lī ê頭前，Hek人Só-hat ê kiáⁿ Í-hut-lûn ê田中，
<sup>10</sup> 就是亞伯拉罕tùi Hek人所買hit坵田。亞伯拉罕kap伊ê bó͘撒拉lóng埋葬tī-hia。
<sup>11</sup> 亞伯拉罕死了後，上帝賜福hō͘伊ê kiáⁿ以撒；以撒óa近Pí-jíⁿ-la̍h海來khiā起。
<sup>12</sup> 亞伯拉罕ê kiáⁿ以實瑪利ê世系，記tī下底：以實瑪利就是撒拉ê女婢埃及人夏甲tùi亞伯拉罕所生ê。
<sup>13</sup> 以實瑪利chiah-ê kiáⁿ ê名，照伊ê名字世系，親像下底：以實瑪利ê大kiáⁿ Nî-pâi-iok；koh有Ki-ta̍t、A-tek-pia̍t、Bí-pí-sam；
<sup>14</sup> Bí-si-má、Tō͘-má、Má-sat；
<sup>15</sup> Hap-tāi、Thê-má、I-tu̍t、Ná-hui-si、Ki-tí-má；
<sup>16</sup> chiah-ê就是以實瑪利ê kiáⁿ ê名；照in ê鄉村營寨，做十二族ê族長。
<sup>17</sup> 以實瑪利一生歲壽，一百三十七；氣斷死就tò祖。
<sup>18</sup> 伊ê kiaⁿ孫tòa tī Hap-hui-la̍h到埃及頭前ê Su-jíⁿ，beh去亞述ê路；khiā起tī伊眾兄弟ê頭前。
<sup>19</sup> 亞伯拉罕ê kiáⁿ以撒ê世系，記tī下底：亞伯拉罕生以撒；
<sup>20</sup> 以撒娶利百加做bó͘ ê時，tú-á四十歲。伊是Pa-tàn-a-lân地ê A-lân人Pí-thó͘-lī ê cha-bó͘-kiáⁿ，A-lân人拉班ê小妹。
<sup>21</sup> 以撒因為伊ê bó͘無生kiáⁿ，替伊祈求耶和華；耶和華允准伊所求；伊ê bó͘利百加就懷孕。
<sup>22</sup> Gín-á tī伊ê腹內相khoeh；伊就講，若是chit款，我mih-sái án-ni？就去問耶和華。
<sup>23</sup> 耶和華kā伊講，兩國tī你腹內，兩族beh對你ê身軀出；chit族beh khah強hit族；序大ê beh服事序細ê。
<sup>24</sup> 生產ê日期到，果然腹內是雙生ê。
<sup>25</sup> 頭一個出來ê，身體紅紅，thong身軀親像皮á衫；就kā伊號名做以掃。
<sup>26</sup> tè後伊ê小弟koh出來，伊ê手擒以掃ê腳後tiⁿ；就kā伊號名叫雅各。兩個kiáⁿ出世ê時，以撒tú-á六十歲。
<sup>27</sup> 兩個gín-á漸漸大；以掃gâu phah獵，常常tī山野；雅各做人恬靜，常常tòa布棚內。
<sup>28</sup> 以撒疼以掃，因為常常食伊ê野味。利百加疼雅各。
<sup>29</sup> 有一日雅各煮湯，以掃tùi山野tò來，厭倦到極。
<sup>30</sup> 以掃對雅各講，我真厭倦，求你用chit-ê紅ê湯hō͘我食；因為án-ni以掃亦名叫以東。
<sup>31</sup> 雅各講，你今á日用大kiáⁿ ê名份賣hō͘我。
<sup>32</sup> 以掃講，我to beh死lah；chit-ê大kiáⁿ ê名份，對tī我有啥利益？
<sup>33</sup> 雅各講，今á日你tio̍h對我chiù-chōa。伊就對伊chiù-chōa，將大kiáⁿ ê名份賣hō͘雅各。
<sup>34</sup> 雅各就將餅kap紅豆湯hō͘以掃；伊就lim食，起來做伊去；這就是以掃看輕大kiáⁿ ê名份。

</p></div><div class="p_right"><div class="chap">=== 創世記 · 第 25 章 ===</div><p>
<sup>1</sup> A-pek-la̍h-hán koh chhōa chi̍t ê bó͘, miâ kiò Ki-thó͘-la̍h.
<sup>2</sup> Ki-thó͘-la̍h kā i siⁿ Sim-lân, Iok-san, Bí-tàn, Bí-tiân, I-si-pa, Su-a.
<sup>3</sup> Iok-san siⁿ Sī-pa kap Tí-tàn.  Tí-tàn ê kiáⁿ-sun sī A-su-lī cho̍k, Lī-to͘-sī cho̍k, kap Lī-o͘-bí cho̍k.
<sup>4</sup> Bí-tiân ê kiáⁿ sī Í-hoat, Í-hut, Hap-lo̍k, A-pí-tāi, Í-le̍k-tāi;  chiah-ê lóng sī Ki-thó͘-la̍h ê kiáⁿ.
<sup>5</sup> A-pek-la̍h-hán chiong it-chhè só͘-ū-ê hō͘ Í-sat.
<sup>6</sup> A-pek-la̍h-hán chiong châi-bu̍t pun hō͘ i chiah ê sòe-î ê kiáⁿ;  thàn i pún-sin iáu oa̍h ê sî, chhe in lī-khui i ê kiáⁿ Í-sat khì tang-sì, kàu tang-pêng ê tōe.
<sup>7</sup> A-pek-la̍h-hán it-seng ê nî-ji̍t sī chi̍t-pah chhit-cha̍p gō͘ hè.
<sup>8</sup> A-pek-la̍h-hán chia̍h tn̂g hè-siū, chiâⁿ-chòe lāu-lâng, nî-hè móa-chiok, tn̄g-khùi sí, tò-chó͘.
<sup>9</sup> I ê kiáⁿ Í-sat, Í-si̍t-má-lī, chiong i bâi-chòng tī Be̍k-pí-la̍h ê hia̍t;  chit ê hia̍t tī Bān-lī ê thâu-chêng, Hek-lâng Só-hat ê kiáⁿ Í-hut-lûn ê chhân-tiong,
<sup>10</sup> chiū-sī A-pek-la̍h-hán tùi Hek-lâng só͘ bóe hit khu chhân.  A-pek-la̍h-hán kap i ê bó͘ Sat-la̍h lóng bâi-chòng tī-hia.
<sup>11</sup> A-pek-la̍h-hán sí liáu-āu, Siōng-tè sù-hok hō͘ i ê kiáⁿ Í-sat;  Í-sat óa-kūn Pí-jíⁿ-la̍h-hái-lâi khiā-khí.
<sup>12</sup> A-pek-la̍h-hán ê kiáⁿ Í-si̍t-má-lī ê sè-hē, kì tī ē-tóe:  Í-si̍t-má-lī chiū-sī Sat-la̍h ê lú-pī Ai-ki̍p lâng Hā-kah tùi A-pek-la̍h-hán só͘ siⁿ-ê.
<sup>13</sup> Í-si̍t-má-lī chiah ê kiáⁿ ê miâ, chiàu i ê miâ-jī sè-hē, chhin-chhiūⁿ ē-tóe:  Í-si̍t-má-lī ê tōa-kiáⁿ Nî-pâi-iok;  koh ū Ki-ta̍t, A-tek-pia̍t, Bí-pí-sam;
<sup>14</sup> Bí-si-má, Tō͘-má, Má-sat;
<sup>15</sup> Hap-tāi, Thê-má, I-tu̍t, Ná-hui-si, Ki-tí-má;
<sup>16</sup> chiah-ê chiū-sī Í-si̍t-má-lī ê kiáⁿ ê miâ;  chiàu in ê hiuⁿ-chhng iâⁿ-chē, chòe cha̍p-jī cho̍k ê cho̍k-tiúⁿ.
<sup>17</sup> Í-si̍t-má-lī it-seng hè-siū, chi̍t-pah saⁿ-cha̍p chhit;  khùi-tn̄g sí chiū tò-chó͘.
<sup>18</sup> I ê kiáⁿ-sun tòa tī Hap-hui-la̍h kàu Ai-ki̍p thâu-chêng ê Su-jíⁿ, beh khì A-su̍t ê lō͘;  khiā-khí tī i chèng hiaⁿ-tī ê thâu-chêng.
<sup>19</sup> A-pek-la̍h-hán ê kiáⁿ Í-sat ê sè-hē, kì tī ē-tóe:  A-pek-la̍h-hán siⁿ Í-sat;
<sup>20</sup> Í-sat chhōa Lī-pek-ka chòe bó͘ ê sî, tú-á sì-cha̍p hè.  I sī Pa-tàn-a-lân tōe ê A-lân lâng Pí-thó͘-lī ê cha-bó͘-kiáⁿ, A-lân lâng La̍h-pan ê sió-bē.
<sup>21</sup> Í-sat in-ūi i ê bó͘ bô siⁿ-kiáⁿ, thòe i kî-kiû Iâ-hô-hoa;  Iâ-hô-hoa ún-chún i só͘ kiû;  i ê bó͘ Lī-pek-ka chiū hoâi-īn.
<sup>22</sup> Gín-á tī i ê pak-lāi saⁿ-khoeh;  i chiū kóng, Nā sī chit-khoán, góa mih-sái án-ni?  Chiū khì mn̄g Iâ-hô-hoa.
<sup>23</sup> Iâ-hô-hoa kā i kóng, Nn̄g-kok tī lí pak-lāi, nn̄g-cho̍k beh tùi lí ê sin-khu chhut;  chit-cho̍k beh khah-kiông hit-cho̍k;  sī-tōa-ê beh ho̍k-sāi sī-sòe-ê.
<sup>24</sup> Seng-sán ê ji̍t-kî kàu, kó-jiân pak-lāi sī siang-siⁿ-ê.
<sup>25</sup> Thâu-chi̍t-ê chhut-lâi-ê, sin-thé âng-âng, thong sin-khu chhin-chhiūⁿ phê-á-saⁿ;  chiū kā i hō-miâ chòe Í-sò.
<sup>26</sup> Tè-āu i ê sió-tī koh chhut-lâi, i ê chhiú khîⁿ Í-sò ê kha-āu-tiⁿ;  chiū kā i hō-miâ kiò Ngá-kok.  Nn̄g ê kiáⁿ chhut-sì ê sî, Í-sat tú-á la̍k-cha̍p hè.
<sup>27</sup> Nn̄g ê gín-á chiām-chiām tōa;  Í-sò gâu phah-la̍h, siông-siông tī soaⁿ-iá;  Ngá-kok chòe-lâng thiâm-chēng, siông-siông tòa pò͘-pîⁿ-lāi.
<sup>28</sup> Í-sat thiàⁿ Í-sò, in-ūi siông-siông chia̍h i ê iá-bī. Lī-pek-ka thiàⁿ Ngá-kok.
<sup>29</sup> Ū chi̍t ji̍t Ngá-kok chú-thng, Í-sò tùi soaⁿ-iá tò-lâi, ià-siān kàu-ke̍k.
<sup>30</sup> Í-sò tùi Ngá-kok kóng, Góa chin ià-siān, kiû lí ēng chit ê âng ê thng hō͘ góa chia̍h;  in-ūi án-ni Í-sò ia̍h miâ kiò Í-tong.
<sup>31</sup> Ngá-kok kóng, Lí kin-á-ji̍t ēng tōa-kiáⁿ ê bêng-hūn bōe hō͘ góa.
<sup>32</sup> Í-sò kóng, Góa to beh sí lah;  chit ê tōa-kiáⁿ ê bêng-hūn, tùi tī góa ū siáⁿ lī-ek?
<sup>33</sup> Ngá-kok kóng, Kin-á-ji̍t lí tio̍h tùi góa chiù-chōa.  I chiū tùi i chiù-chōa, chiong tōa-kiáⁿ ê bêng-hūn bōe hō͘ Ngá-kok.
<sup>34</sup> Ngá-kok chiū chiong piáⁿ kap âng-tāu-thng hō͘ Í-sò;  i chiū lim-chia̍h, khí-lâi chòe i khì;  che chiū-sī Í-sò khòaⁿ-khin tōa-kiáⁿ ê bêng-hūn.

</p></div></div><div class="p_outer"><div class="p_left"> <div class="chap">=== 創世記 · 第 26 章 ===</div><p>
<sup>1</sup> 亞伯拉罕ê時，頭一pái飢荒以後，hit所在koh有飢荒。以撒就去Ki-la̍h-jíⁿ，到腓利士ê王A-pí-bí-le̍k hia。
<sup>2</sup> 耶和華對伊出現講，你m̄-thang落去埃及，tio̍h tòa tī我所指示你ê地。
<sup>3</sup> 你寄居tī chit-ê地，我beh kap你tī-teh，賜福你；因為我beh將chiah-ê地lóng hō͘你，kap你ê後裔；我beh堅固我對你ê父亞伯拉罕所chiù ê chōa。
<sup>4</sup> 我beh加添你ê後裔，親像天裡ê 星hiah-chōe；koh beh將chiah-ê地lóng hō͘你ê後裔；koh地上萬國beh因為你ê後裔得tio̍h福氣。
<sup>5</sup> 是因為亞伯拉罕聽我ê話，守我ê吩咐，我ê命令，我ê律例，我ê法度。
<sup>6</sup> 以撒khiā起Ki-la̍h-jíⁿ。
<sup>7</sup> Hit所在ê人問到伊ê bó͘；伊就講，伊是我ê小妹；m̄敢講，是我ê bó͘；心內想，驚了hit所在ê人為tio̍h利百加ê緣故thâi我；因為伊面貌真súi。
<sup>8</sup> 伊tī-hia已經久，腓利士王，A-pí-bí-le̍k，tùi窗á看；看見以撒kap伊ê bó͘利百加teh kún笑。
<sup>9</sup> A-pí-bí-le̍k叫以撒來，kā伊講，伊實在是你ê bó͘；你啥事講，伊是我ê小妹？以撒講，我心內想，驚了我為tio̍h伊來死。
<sup>10</sup> A-pí-bí-le̍k講，你對阮所做ê是甚麼事？百姓ê中間，險險有人kap你ê bó͘相kap睏；你就hō͘阮陷落罪。
<sup>11</sup> Tùi hit-tia̍p，A-pí-bí-le̍k就吩咐眾百姓講，凡若kha̍p-tio̍h chit人kap伊ê bó͘-ê，定tio̍h beh hō͘伊死。
<sup>12</sup> 以撒tī hit所在種作，hit年得tio̍h百倍；耶和華賜伊福氣。
<sup>13</sup> 伊就成做大，ná久ná大，到成做大富戶。
<sup>14</sup> 伊有羊群牛群，亦有chōe-chōe奴僕；腓利士人就怨妒伊。
<sup>15</sup> 當伊ê老父亞伯拉罕tī-teh ê日，伊ê老父ê奴僕所開ê井，腓利士人lóng kā伊塞去，用土thūn滿。
<sup>16</sup> A-pí-bí-le̍k kā以撒講，你tio̍h離開阮去，因為你比阮嶄然khah強盛。
<sup>17</sup> 以撒就離開hia，tī Ki-la̍h-jíⁿ ê山谷搭布棚，tiàm hia khiā起。
<sup>18</sup> 當伊ê老父亞伯拉罕tī-teh ê日，所開hiah-ê水井，到亞伯拉罕死後，hō͘腓利士人thūn去；以撒重再kā伊開；猶原照in老父所號ê名來名hiah-ê井。
<sup>19</sup> 以撒ê奴僕tī山谷teh掘，tú-tio̍h一個活水ê井。
<sup>20</sup> Ki-la̍h-jíⁿ ê牧者kap以撒ê牧者相爭，講，Chit-ê水是阮ê。以撒就號hit-ê井ê名叫Ai-sek；因為in kap伊相爭。
<sup>21</sup> In koh 開一個井，為chit-ê井koh相爭；就叫伊ê名Se-thê-ná。
<sup>22</sup> 離開hia koh 開一個井；in無為chit-ê井koh相爭；就kā伊號名Lī-hô-pek；是講，耶和華taⁿ hō͘阮開闊ê地；阮beh tī chit-ê地興旺。
<sup>23</sup> 以撒tùi hia上去別士巴。
<sup>24</sup> Hit暝耶和華對伊出現講，我是你ê老父亞伯拉罕ê上帝，m̄免驚；因為我kap你tī-teh，beh賜福你，hō͘你ê後裔興旺，lóng是為tio̍h我ê奴僕亞伯拉罕ê緣故。
<sup>25</sup> 伊就tī-hia起一座壇，求叫耶和華ê名，tī-hia搭伊ê布棚。以撒ê奴僕就tī-hia開一個井。
<sup>26</sup> A-pí-bí-le̍k kap伊ê朋友A-hō͘-sat以及伊ê軍長Hui-kok，tùi Ki-la̍h-jíⁿ來見伊。
<sup>27</sup> 以撒對in講，Lín既然怨恨我，kah我離開lín；taⁿ啥事來我chia？
<sup>28</sup> In講，阮明明看見耶和華kap你tī-teh，m̄值tio̍h咱中間你阮chiù-chōa，hō͘阮kap你立約；
<sup>29</sup> 你無害阮，親像阮未bat kha̍p-tio̍h你，獨獨好款待你，送你安然tò去；taⁿ你是耶和華賜福ê。
<sup>30</sup> 以撒就為in設筵席，in就食就lim。
<sup>31</sup> 透早起來，大家chiù-chōa；以撒送in起身，in就安然離開伊去。
<sup>32</sup> Siâng hit日，以撒ê奴僕來，將in開井ê事通知伊；講，阮得tio̍h水lah。
<sup>33</sup> 伊就叫hit-ê井ê名叫Sī-pa；所以到今á日hit-ê城ê名叫做別士巴。
<sup>34</sup> 以掃四十歲ê時，娶Hek人Pí-lī ê cha-bó͘-kiáⁿ Iû-tek，kap Hek人Í-lûn ê cha-bó͘-kiáⁿ Pa-si̍t-boat做bó͘。
<sup>35</sup> Chit兩個婦人人常常hō͘以撒kap利百加心內大憂悶。

</p></div><div class="p_right"><div class="chap">=== 創世記 · 第 26 章 ===</div><p>
<sup>1</sup> A-pek-la̍h-hán ê sî, thâu-chi̍t-pái ki-hng í-āu, hit só͘-chāi koh ū ki-hng.  Í-sat chiū khì Ki-la̍h-jíⁿ, kàu Hui-lī-sū ê ông A-pí-bí-le̍k hia.
<sup>2</sup> Iâ-hô-hoa tùi i chhut-hiān kóng, Lí m̄-thang lo̍h-khì Ai-ki̍p, tio̍h tòa tī Góa só͘ chí-sī lí ê tōe.
<sup>3</sup> Lí kià-ku tī chit ê tōe, Góa beh kap lí tī-teh, sù-hok lí;  in-ūi Góa beh chiong chiah ê tōe lóng hō͘ lí, kap lí ê hō͘-è;  Góa beh kian-kò͘ Góa tùi lí ê pē A-pek-la̍h-hán só͘ chiù ê chōa.
<sup>4</sup> Góa beh ke-thiⁿ lí ê hō͘-è, chhin-chhiūⁿ thiⁿ-ni̍h ê chhiⁿ hiah-chōe;  koh beh chiong chiah ê tōe lóng hō͘ lí ê hō͘-è;  koh tōe-chiūⁿ bān-kok beh in-ūi lí ê hō͘-è tit-tio̍h hok-khì.
<sup>5</sup> Sī in-ūi A-pek-la̍h-hán thiaⁿ Góa ê ōe, siú Góa ê hoan-hù, Góa ê bēng-lēng, Góa ê lu̍t-lē, góa ê hoat-tō͘.
<sup>6</sup> Í-sat khiā-khí Ki-la̍h-jíⁿ .
<sup>7</sup> Hit só͘-chāi ê lâng mn̄g kàu i ê bó͘;  i chiū kóng, I sī góa ê sió-bē;  m̄-káⁿ kóng, Sī góa ê bó͘;  sim-lāi siūⁿ, Kiaⁿ-liáu hit só͘-chāi ê lâng ūi-tio̍h Lī-pek-ka ê iân-kò͘ thâi góa;  in-ūi i bīn-māu chin súi.
<sup>8</sup> I tī-hia í-keng kú, Hui-lī-sū ông, A-pí-bí-le̍k, tùi thang-á khòaⁿ;  khòaⁿ-kìⁿ Í-sat kap i ê bó͘ Lī-pek-ka teh kún-chhiò.
<sup>9</sup> A-pí-bí-le̍k kiò Í-sat lâi, kā i kóng, I si̍t-chāi sī lí ê bó͘;  lí siáⁿ-sū kóng, I sī góa ê sió-bē?  Í-sat kóng, Góa sim-lāi siūⁿ, kiaⁿ-liáu góa ūi-tio̍h i lâi sí.
<sup>10</sup> A-pí-bí-le̍k kóng, Lí tùi goán só͘-chòe-ê sī sím-mi̍h sū?  peh-sìⁿ ê tiong-kan, hiám-hiám ū lâng kap lí ê bó͘ saⁿ-kap khùn;  lí chiū hō͘ goán hām-lo̍h chōe.
<sup>11</sup> Tùi hit-tia̍p A-pí-bí-le̍k chiū hoan-hù chèng peh-sìⁿ kóng, Hoān-nā kha̍p-tio̍h chit-lâng kap i ê bó͘-ê, tiāⁿ-tio̍h beh hō͘ i sí.
<sup>12</sup> Í-sat tī hit só͘-chāi chèng-choh, hit-nî tit-tio̍h pah-pē;  Iâ-hô-hoa sù i hok-khì.
<sup>13</sup> I chiū chiâⁿ-chòe tōa, ná-kú ná-tōa, kàu chiâⁿ-chòe tōa hù-hō͘.
<sup>14</sup> I ū iûⁿ-kûn gû-kûn, ia̍h ū chōe-chōe lô͘-po̍k;  Hui-lī-sū lâng chiū oàn-tò͘ i.
<sup>15</sup> Tng i ê lāu-pē A-pek-la̍h-hán tī-teh ê ji̍t, i ê lāu-pē ê lô͘-po̍k só͘ khui ê chíⁿ, Hui-lī-sū lâng lóng kā i that-khì, ēng thô͘ thūn-móa.
<sup>16</sup> A-pí-bí-le̍k kā Í-sat kóng, Lí tio̍h lī-khui goán khì, in-ūi lí pí goán chám-jiân khah kiông-sēng.
<sup>17</sup> Í-sat chiū lī-khui hia, tī Ki-la̍h-jíⁿ ê soaⁿ-kok tah pò͘-pîⁿ, tiàm hia khiā-khí.
<sup>18</sup> Tng i ê lāu-pē A-pek-la̍h-hán tī-teh ê ji̍t, só͘ khui hiah ê chúi-chíⁿ, kàu A-pek-la̍h-hán sí-āu, hō͘ Hui-lī-sū lâng thūn-khì;  Í-sat têng-chài kā i khui;  iû-goân chiàu in lāu-pē só͘ hō ê miâ lâi miâ hiah ê chíⁿ.
<sup>19</sup> Í-sat ê lô͘-po̍k tī soaⁿ-kok teh ku̍t, tú-tio̍h chi̍t ê oa̍h-chúi ê chíⁿ.
<sup>20</sup> Ki-la̍h-jíⁿ ê bo̍k-chiá kap Í-sat ê bo̍k-chiá saⁿ-chiⁿ, kóng, Chit ê chúi sī goán-ê.  Í-sat chiū hō hit ê chíⁿ ê miâ kiò Ai-sek;  in-ūi in kap i saⁿ-chiⁿ.
<sup>21</sup> In koh khui chi̍t ê chíⁿ, ūi chit ê chíⁿ koh saⁿ-chiⁿ;  chiū kiò i ê miâ Se-thê-ná.
<sup>22</sup> Lī-khui hia koh khui chi̍t ê chíⁿ;  in bô ūi chit ê chíⁿ koh saⁿ-chiⁿ;  chiū kā i hō miâ Lī-hô-pek;  sī kóng, Iâ-hô-hoa taⁿ hō͘ goán khui-khoah ê tōe;  goán beh tī chit ê tōe heng-ōng.
<sup>23</sup> Í-sat tùi hia chiūⁿ-khì Pia̍t-sī-pa.
<sup>24</sup> Hit-mî Iâ-hô-hoa tùi i chhut-hiān kóng, Góa sī lí ê lāu-pē A-pek-la̍h-hán ê Siōng-tè, m̄-bián kiaⁿ;  in-ūi Góa kap lí tī-teh, beh sù-hok lí, hō͘ lí ê hō͘-è heng-ōng, lóng sī ūi-tio̍h Góa ê lô͘-po̍k A-pek-la̍h-hán ê iân-kò͘.
<sup>25</sup> I chiū tī-hia khí chi̍t chō tôaⁿ, kiû-kiò Iâ-hô-hoa ê miâ, tī-hia tah i ê pò͘-pîⁿ.  Í-sat ê lô͘-po̍k chiū tī-hia khui chi̍t ê chíⁿ.
<sup>26</sup> A-pí-bí-le̍k kap i ê pêng-iú A-hō͘-sat í-ki̍p i ê kun-tiúⁿ Hui-kok, tùi Ki-la̍h-jíⁿ lâi kìⁿ-i.
<sup>27</sup> Í-sat tùi in kóng, Lín kì-jiân oàn-hūn góa, kah góa lī-khui lín;  taⁿ siáⁿ-sū lâi góa chia?
<sup>28</sup> In kóng, Goán bêng-bêng khòaⁿ-kìⁿ Iâ-hô-hoa kap lí tī-teh, m̄-ta̍t-tio̍h lán tiong-kan lí goán chiù-chōa, hō͘ goán kap lí li̍p-iok;
<sup>29</sup> lí bô hāi goán, chhin-chhiūⁿ goán bē-bat kha̍p-tio̍h lí, to̍k-to̍k hó khoán-thāi lí, sàng lí an-jiân tò-khì;  taⁿ lí sī Iâ-hô-hoa sù-hok-ê.
<sup>30</sup> Í-sat chiū ūi in siat iân-sia̍h, in chiū chia̍h chiū lim.
<sup>31</sup> Thàu-chá khí-lâi, tāi-ke chiù-chōa;  Í-sat sàng in khí-sin, in chiū an-jiân lī-khui i khì.
<sup>32</sup> Siâng hit-ji̍t, Í-sat ê lô͘-po̍k lâi, chiong in khui-chíⁿ ê sū thong-ti i;  kóng, Goán tit-tio̍h chúi lah.
<sup>33</sup> I chiū kiò hit ê chíⁿ ê miâ kiò Sī-pa;  só͘-í kàu kin-á-ji̍t hit ê siâⁿ ê miâ kiò-chòe Pia̍t-sī-pa.
<sup>34</sup> Í-sò sì-cha̍p hè ê sî, chhōa Hek-lâng Pí-lī ê cha-bó͘-kiáⁿ Iû-tek, kap Hek-lâng Í-lûn ê cha-bó͘-kiáⁿ Pa-si̍t-boat chòe bó͘.
<sup>35</sup> Chit nn̄g ê hū-jîn-lâng siông-siông hō͘ Í-sat kap Lī-pek-ka sim-lāi tōa iu-būn.

</p></div></div><div class="p_outer"><div class="p_left"> <div class="chap">=== 創世記 · 第 27 章 ===</div><p>
<sup>1</sup> 以撒年老，目睭花bōe看見，就叫伊ê大kiáⁿ以掃來，kā伊講，我ê kiáⁿ ah；伊應講，我tī-chia。
<sup>2</sup> 講，我taⁿ老lah，m̄知tah-lo̍h一日beh死。
<sup>3</sup> Taⁿ kia̍h你ê ke-si，就是箭袋kap弓，去山裡，kā我phah獵，
<sup>4</sup> 照我所合意ê，煮hō͘伊好滋味，捧來hō͘我，我thang食；hō͘我tī未死ê事先kā你祝福。
<sup>5</sup> 以撒kā伊ê kiáⁿ以掃講話ê時，利百加聽見。以掃去山裡beh phah獵，thang帶tò來。
<sup>6</sup> 利百加就對伊ê kiáⁿ雅各講，你看，我聽見lín老父kā你ê兄以掃講，
<sup>7</sup> 你將野獸kā我帶來，kā我煮hō͘伊好滋味，hō͘我食；我beh tī未死ê事先，tī耶和華ê面前kā你祝福。
<sup>8</sup> Taⁿ我ê kiáⁿ，你tio̍h聽我ê話，照我所吩咐你ê。
<sup>9</sup> 你去羊群hia，kā我掠兩隻肥ê山羊á來；我beh kā你ê老父煮好ê味素，照伊所合意ê。
<sup>10</sup> 你捧去lín老父hia，hō͘伊食；hō͘伊tī未死ê事先kā你祝福。
<sup>11</sup> 雅各對伊ê老母利百加講，M̄-kú我ê兄以掃身軀有毛，我是光滑。
<sup>12</sup> 設使我ê老父摸tio̍h我，beh看我做欺騙人ê，我就招咒詛；無得tio̍h祝福。
<sup>13</sup> 伊ê老母講，我ê kiáⁿ ah，你招ê咒詛歸tī我；做你聽我ê話，去掠來hō͘我。
<sup>14</sup> 伊就去掠來hō͘伊ê老母；老母就煮好ê滋味，照老父所合意ê。
<sup>15</sup> 利百加koh hiaⁿh大kiáⁿ以掃收tī伊家內ê súi衫，kā伊ê細kiáⁿ雅各穿。
<sup>16</sup> Koh用山羊á皮包雅各ê手，kap伊頷頸光滑ê位。
<sup>17</sup> 就將所煮ê好滋味kap餅，hē tī伊ê kiáⁿ雅各ê手。
<sup>18</sup> 雅各到in老父hia，講，我ê父ah；伊講，我tī-chia；我ê kiáⁿ，你是chī-chūi？
<sup>19</sup> 雅各對伊ê老父講，我是你ê大kiáⁿ以掃；我已經照你所吩咐我ê去行；請你起來坐，食我所phah-tio̍h-ê，好thang kā我祝福。
<sup>20</sup> 以撒對伊ê kiáⁿ講，我ê kiáⁿ，你怎樣chiah快得tio̍h？伊講，因為你ê上帝耶和華hō͘我好遭遇來得tio̍h。
<sup>21</sup> 以撒kā雅各講，我ê kiáⁿ ah，你近óa來，我beh摸你，看你真正是我ê kiáⁿ以掃，á m̄是。
<sup>22</sup> 雅各就óa近伊ê老父以撒；伊就摸伊講，聲，是雅各ê聲；手，是以掃ê手。
<sup>23</sup> 以撒分別bōe明，因為伊ê手有毛，親像伊ê兄以掃ê手；就kā伊祝福。
<sup>24</sup> Koh講，你真正是我ê kiáⁿ以掃mah？伊講，我是。
<sup>25</sup> 以撒講，捧來hō͘我，我beh食我ê kiáⁿ所得tio̍h ê野味，好thang kā你祝福。就捧hō͘伊，伊就食；亦捧酒hō͘伊，伊就lim。
<sup>26</sup> 伊ê老父以撒對伊講，我ê kiáⁿ，進前來chim我。
<sup>27</sup> 伊就進前，chim伊ê老父；伊ê老父phīⁿ-tio̍h伊ê衫ê芳味，就kā伊祝福講：	我ê kiáⁿ ê芳味，	親像耶和華賜福ê田ê芳味；
<sup>28</sup> 願上帝賞賜你天頂ê甘露；	世上ê肥地，	五穀kap新ê酒真chōe；
<sup>29</sup> 眾百姓服事你，	列國跪拜你，	你做你兄弟ê主，	你ê老母ê kiáⁿ跪拜你；	咒詛你ê受咒詛，	祝福你ê得tio̍h福氣。
<sup>30</sup> 以撒kā雅各祝福明白，雅各tú-tú tùi伊ê老父以撒hia出來，伊ê兄以掃phah獵tò來。
<sup>31</sup> 伊亦煮好ê味素，捧來hō͘伊ê老父，講，我ê父ah，請起來食kiáⁿ所phah-tio̍h-ê，好thang kā我祝福。
<sup>32</sup> 伊ê老父以撒kā伊講，你是chī-chūi？伊講，我是你ê kiáⁿ，就是你ê大kiáⁿ，以掃。
<sup>33</sup> 以撒大驚，ngia̍uh-ngia̍uh-chhoah，講，He是chī-chūi，你未來ê事先，捧伊所phah-tio̍h-ê來hō͘我；我食伊，kā伊祝福？伊的確beh得tio̍h福氣。
<sup>34</sup> 以掃聽見老父ê話，開聲叫苦大哭；對伊ê老父講，我ê父ah，我，你亦tio̍h kā我祝福。
<sup>35</sup> 以撒講，你ê小弟用詭計來，搶你ê福份。
<sup>36</sup> 以掃講，伊名做雅各，kiám無真合mah？伊欺騙我兩pái；前搶我大kiáⁿ ê名份；你看，taⁿ伊koh搶我ê福份。Koh講，Kiám無留一個thang kā我祝福mah？
<sup>37</sup> 以撒應以掃講，我已經立伊做你ê主，亦將伊ê眾兄弟hō͘伊做奴僕；亦用五穀新酒養飼伊；我ê kiáⁿ ah，taⁿ我iáu能kā你做甚麼？
<sup>38</sup> 以掃kā伊ê老父講，父ah，你ê祝福kiám只有一pái mah？我ê父ah，我，你亦tio̍h kā我祝福。
<sup>39</sup> 以掃開聲啼哭。伊ê老父以撒應伊，講：	你所khiā起ê，beh有世上ê肥地，	亦有天頂ê甘露；
<sup>40</sup> 你beh óa靠刀劍度活，koh beh服事你ê小弟；	到你奮興ê時，	Beh對你ê頷頸滾開伊ê牛擔。
<sup>41</sup> 以掃因為伊ê老父kā雅各祝福氣，就怨恨雅各；心內講，為老父teng-iu ê時近lah；到hit時，我beh thâi死我ê小弟雅各。
<sup>42</sup> 有人將伊ê大kiáⁿ以掃ê話kā利百加講；伊就差人去叫伊ê細kiáⁿ雅各來，kā伊講，你ê兄以掃beh thâi你，來消伊ê恨氣。
<sup>43</sup> Taⁿ我ê kiáⁿ，你tio̍h聽我ê話；起來，走去哈蘭，我ê兄拉班hia；
<sup>44</sup> kap伊tiàm幾日，thèng候你ê兄受氣消。
<sup>45</sup> 到你ê兄受氣soah，bōe記得你對伊所做ê事，hit時我就差人chhōa你tùi hia tò來。我啥事一日失落lín兩人？
<sup>46</sup> 利百加kā以撒講，我因為chiah-ê Hek人ê cha-bó͘-kiáⁿ，連性命都 m̄-ài。設使雅各也娶chit所在ê cha-bó͘-kiáⁿ做bó͘，親像Hek人ê cha-bó͘-kiáⁿ hit款，我活有啥路用？

</p></div><div class="p_right"><div class="chap">=== 創世記 · 第 27 章 ===</div><p>
<sup>1</sup> Í-sat nî-lāu, ba̍k-chiu hoe bōe khòaⁿ-kìⁿ, chiū kiò i ê tōa-kiáⁿ Í-sò lâi, kā i kóng, Góa ê kiáⁿ ah;  i ìn kóng, Góa tī-chia.
<sup>2</sup> Kóng, Góa taⁿ lāu lah, m̄-chai tah-lo̍h chi̍t-ji̍t beh sí.
<sup>3</sup> Taⁿ kia̍h lí ê ke-si, chiū-sī chìⁿ-tē kap keng, khì soaⁿ-ni̍h, kā góa phah-la̍h,
<sup>4</sup> chiàu góa só͘ kah-ì ê, chú hō͘ i hó chu-bī, phâng-lâi hō͘ góa, góa thang chia̍h;  hō͘ góa tī bē sí ê tāi-seng kā lí chiok-hok.
<sup>5</sup> Í-sat kā i ê kiáⁿ Í-sò kóng-ōe ê sî, Lī-pek-ka thiaⁿ-kìⁿ.  Í-sò khì soaⁿ-ni̍h beh phah-la̍h, thang tòa tò-lâi.
<sup>6</sup> Lī-pek-ka chiū tùi i ê kiáⁿ Ngá-kok kóng, Lí khòaⁿ, góa thiaⁿ-kìⁿ lín lāu-pē kā lí ê hiaⁿ Í-sò kóng,
<sup>7</sup> Lí chiong iá-siù kā góa tòa-lâi, kā góa chú hō͘ i hó chu-bī, hō͘ góa chia̍h;  góa beh tī bē sí ê tāi-seng, tī Iâ-hô-hoa ê bīn-chêng kā lí chiok-hok.
<sup>8</sup> Taⁿ góa ê kiáⁿ, lí tio̍h thiaⁿ góa ê ōe, chiàu góa só͘ hoan-hù lí-ê.
<sup>9</sup> Lí khì iûⁿ-kûn hia, kā góa lia̍h nn̄g chiah pûi ê soaⁿ-iûⁿ-á lâi;  góa beh kā lí ê lāu-pē chú hó ê bī-sò͘, chiàu i só͘ kah-ì-ê.
<sup>10</sup> Lí phâng-khì lín lāu-pē hia, hō͘ i chia̍h;  hō͘ i tī bē sí ê tāi-seng kā lí chiok-hok.
<sup>11</sup> Ngá-kok tùi i ê lāu-bú Lī-pek-ka kóng, M̄-kú góa ê hiaⁿ Í-sò sin-khu ū mn̂g, góa sī kng-ku̍t.
<sup>12</sup> Siat-sú góa ê lāu-pē bong-tio̍h góa, beh khòaⁿ góa chòe khi-phiàn lâng-ê, góa chiū chio chiù-chó͘;  bô tit-tio̍h chiok-hok.
<sup>13</sup> I ê lāu-bú kóng, Góa ê kiáⁿ ah, lí chio ê chiù-chó͘ kui tī góa;  chòe lí thiaⁿ góa ê ōe, khì lia̍h lâi hō͘ góa.
<sup>14</sup> I chiū khì lia̍h lâi hō͘ i ê lāu-bú;  lāu-bú chiū chú hó ê chu-bī, chiàu lāu-pē só͘ kah-ì-ê.
<sup>15</sup> Lī-pek-ka koh hiaⁿh tōa-kiáⁿ Í-sò siu tī i ke-lāi ê súi-saⁿ, kā i ê sòe-kiáⁿ Ngá-kok chhēng.
<sup>16</sup> Koh ēng soaⁿ-iûⁿ-á phê pau Ngá-kok ê chhiú, kap i ām-kún kng-ku̍t ê ūi.
<sup>17</sup> Chiū chiong só͘ chú ê hó chu-bī kap piáⁿ, hē tī i ê kiáⁿ Ngá-kok ê chhiú.
<sup>18</sup> Ngá-kok kàu in lāu-pē hia, kóng, Góa ê pē ah;  i kóng, Góa tī-chia;  góa ê kiáⁿ, lí sī chī-chūi?
<sup>19</sup> Ngá-kok tùi i ê lāu-pē kóng, Góa sī lí ê tōa-kiáⁿ Í-sò;  góa í-keng chiàu lí só͘ hoan-hù góa-ê khì kiâⁿ;  chhiáⁿ lí khí-lâi chē, chia̍h góa só͘ phah-tio̍h-ê, hó thang kā góa chiok-hok.
<sup>20</sup> Í-sat tùi i ê kiáⁿ kóng, Góa ê kiáⁿ, lí cháiⁿ-iūⁿ chiah khoài tit-tio̍h?  I kóng, In-ūi lí ê Siōng-tè Iâ-hô-hoa hō͘ góa hó cho-gū lâi tit-tio̍h.
<sup>21</sup> Í-sat kā Ngá-kok kóng, Góa ê kiáⁿ ah, lí kūn-óa-lâi, góa beh bong lí, khòaⁿ lí chin-chiàⁿ sī góa ê kiáⁿ Í-sò, á m̄-sī.
<sup>22</sup> Ngá-kok chiū óa-kūn i ê lāu-pē Í-sat;  i chiū bong i kóng, Siaⁿ, sī Ngá-kok ê siaⁿ;  chhiú, sī Í-sò ê chhiú.
<sup>23</sup> Í-sat hun-piat bōe bêng, in-ūi i ê chhiú ū mn̂g, chhin-chhiūⁿ i ê hiaⁿ Í-sò ê chhiú;  chiū kā i chiok-hok.
<sup>24</sup> Koh kóng, Lí chin-chiàⁿ sī góa ê kiáⁿ Í-sò mah?  I kóng, Góa sī.
<sup>25</sup> Í-sat kóng, Phâng-lâi hō͘ góa, góa beh chia̍h góa ê kiáⁿ só͘ tit-tio̍h ê iá-bī, hó thang kā lí chiok-hok.  Chiū phâng hō͘ i, i chiū chia̍h;  ia̍h phâng chiú hō͘ i, i chiū lim.
<sup>26</sup> I ê lāu-pē Í-sat tùi i kóng, Góa ê kiáⁿ, chìn-chêng lâi chim góa.
<sup>27</sup> I chiū chìn-chêng, chim i ê lāu-pē;  i ê lāu-pē phīⁿ-tio̍h i ê saⁿ ê phang-bī, chiū kā i chiok-hok kóng:	Góa ê kiáⁿ ê phang-bī,	Chhin-chhiūⁿ Iâ-hô-hoa sù-hok ê chhân ê phang-bī;
<sup>28</sup> Goān Siōng-tè siúⁿ-sù lí thiⁿ-téng ê kam-lō͘;	Sè-chiūⁿ ê pûi-tōe,	Gō͘-kak kap sin ê chiú chin-chōe;
<sup>29</sup> Chèng peh-sìⁿ ho̍k-sāi lí,	Lia̍t-kok kūi-pài lí,	Lí chòe lí hiaⁿ-tī ê chú,	Lí ê lāu-bú ê kiáⁿ kūi-pài lí;	Chiù-chó͘ lí-ê siū chiù-chó͘,	Chiok-hok lí-ê tit-tio̍h hok-khì.
<sup>30</sup> Í-sat kā Ngá-kok chiok-hok bêng-pe̍k, Ngá-kok tú-tú tùi i ê lāu-pē Í-sat hia chhut-lâi, i ê hiaⁿ Í-sò phah-la̍h tò-lâi.
<sup>31</sup> I ia̍h chú hó ê bī-sò͘, phâng-lâi hō͘ i ê lāu-pē, kóng, Góa ê pē ah, chhiáⁿ khí-lâi chia̍h kiáⁿ só͘ phah-tio̍h-ê, hó thang kā góa chiok-hok.
<sup>32</sup> I ê lāu-pē Í-sat kā i kóng, Lí sī chī-chūi?  I kóng, Góa sī lí ê kiáⁿ, chiū-sī lí ê tōa-kiáⁿ, Í-sò.
<sup>33</sup> Í-sat tōa-kiaⁿ, ngia̍uh-ngia̍uh-chhoah, kóng, He sī chī-chūi, lí bē lâi ê tāi-seng, phâng i só͘ phah-tio̍h-ê lâi hō͘ góa;  góa chia̍h i, kā i chiok-hok?  i tek-khak beh tit-tio̍h hok-khì.
<sup>34</sup> Í-sò thiaⁿ-kìⁿ lāu-pē ê ōe, khui-siaⁿ kiò-khó͘ tōa-khàu;  tùi i ê lāu-pē kóng, Góa ê pē ah, góa, lí ia̍h tio̍h kā góa chiok-hok.
<sup>35</sup> Í-sat kóng, Lí ê sió-tī ēng khúi-kè lâi, chhiúⁿ lí ê hok-hūn.
<sup>36</sup> Í-sò kóng, I miâ-chòe Ngá-kok, kiám bô chin ha̍p mah?  i khi-phiàn góa nn̄g-pái;  chêng chhiúⁿ góa tōa-kiáⁿ ê bêng-hūn;  lí khòaⁿ, taⁿ i koh chhiúⁿ góa ê hok-hūn.  Koh kóng, Kiám bô lâu chi̍t-ê thang kā góa chiok-hok mah?
<sup>37</sup> Í-sat ìn Í-sò kóng, Góa í-keng li̍p i chòe lí ê chú, ia̍h chiong i ê chèng hiaⁿ-tī hō͘ i chòe lô͘-po̍k;  ia̍h ēng gō͘-kak sin-chiú iúⁿ-chhī i;  góa ê kiáⁿ ah, taⁿ góa iáu ōe kā lí chòe sím-mi̍h?
<sup>38</sup> Í-sò kā i ê lāu-pē kóng, Pē ah, lí ê chiok-hok kiám chí-ū chi̍t-pái mah?  Góa ê pē ah, góa, lí ia̍h tio̍h kā góa chiok-hok.
<sup>39</sup> Í-sò khui-siaⁿ thî-khàu.  I ê lāu-pē Í-sat ìn i, kóng:	Lí só͘ khiā-khí-ê, beh ū sè-chiūⁿ ê pûi-tōe,	Ia̍h ū thiⁿ-téng ê kam-lō͘;
<sup>40</sup> Lí beh óa-khò to-kiàm tō͘-oa̍h, koh beh ho̍k-sāi lí ê sió-tī;	Kàu lí hùn-heng ê sî,	Beh tùi lí ê ām-kún kùn-khui i ê gû-taⁿ.
<sup>41</sup> Í-sò in-ūi i ê lāu-pē kā Ngá-kok chiok hok-khì, chiū oàn-hūn Ngá-kok;  sim-lāi kóng, Ūi lāu-pē teng-iu ê sî kūn-lah;  kàu hit-sî, góa beh thâi-sí góa ê sió-tī Ngá-kok.
<sup>42</sup> Ū lâng chiong i ê tōa-kiáⁿ Í-sò ê ōe kā Lī-pek-ka kóng;  i chiū chhe lâng khì kiò i ê sòe-kiáⁿ Ngá-kok lâi, kā i kóng, Lí ê hiaⁿ Í-sò beh thâi lí, lâi siau i ê hūn-khì.
<sup>43</sup> Taⁿ góa ê kiáⁿ, lí tio̍h thiaⁿ góa ê ōe;  khí-lâi, cháu khì Hap-lân, góa ê hiaⁿ La̍h-pan hia;
<sup>44</sup> kap i tiàm kúi-ji̍t, thèng-hāu lí ê hiaⁿ siū-khì siau.
<sup>45</sup> Kàu lí ê hiaⁿ siū-khì soah, bōe kì-tit lí tùi i só͘ chòe ê sū, hit-sî góa chiū chhe lâng chhōa lí tùi hia tò-lâi.  Góa siáⁿ-sū chi̍t-ji̍t sit-lo̍h lín nn̄g-lâng?
<sup>46</sup> Lī-pek-ka kā Í-sat kóng, Góa in-ūi chiah ê Hek-lâng ê cha-bó͘-kiáⁿ, liân sìⁿ-miā to m̄-ài.  Siat-sú Ngá-kok iā chhōa chit só͘-chāi ê cha-bó͘-kiáⁿ chòe bó͘, chhin-chhiūⁿ Hek-lâng ê cha-bó͘-kiáⁿ hit-khoán, góa oa̍h ū siáⁿ lō͘-ēng?

</p></div></div><div class="p_outer"><div class="p_left"> <div class="chap">=== 創世記 · 第 28 章 ===</div><p>
<sup>1</sup> 以撒叫雅各來，kā伊祝福，亦吩咐伊講，你m̄-thang娶迦南ê cha-bó͘-gín-á做bó͘。
<sup>2</sup> 你起來，去Pa-tàn-a-lân，到你ê外公Pí-thó͘-lī ê家；tī你ê母舅拉班cha-bó͘-kiáⁿ ê中間，娶一個做bó͘。
<sup>3</sup> 願全能ê上帝賜福你，hō͘你生湠真chōe，成做chōe-chōe族。
<sup>4</sup> Koh將所應允亞伯拉罕ê福氣hō͘你，kap你ê後裔；hō͘你承接你所寄居ê地，就是上帝所hō͘亞伯拉罕ê。
<sup>5</sup> 以撒差雅各去；伊就去Pa-tàn-a-lân；到A-lân人Pí-thó͘-lī ê kiáⁿ拉班hia；伊是雅各以掃ê母舅。
<sup>6</sup> 以掃看見以撒kā雅各祝福，koh差伊去Pa-tàn-a-lân，beh tùi hia娶bó͘；亦看見祝福伊ê時，吩咐伊講，M̄-thang娶迦南ê cha-bó͘-gín-á做bó͘；
<sup>7</sup> koh看見雅各聽父母ê話，去Pa-tàn-a-lân；
<sup>8</sup> 以掃就知迦南ê cha-bó͘-gín-á，伊ê老父以撒m̄中意；
<sup>9</sup> 以掃就去以實瑪利hia，tī伊hiah-ê bó͘以外，koh娶Má-hap-la̍h做bó͘；伊是亞伯拉罕ê kiáⁿ以實瑪利ê cha-bó͘-kiáⁿ，Nî-pâi-iok ê小妹。
<sup>10</sup> 雅各離開別士巴，ǹg哈蘭去。
<sup>11</sup> 到一所在，因為日落，就tī-hia歇暝；tùi hiah-ê石頭ê中間，the̍h一塊做枕頭，tī-hia睏。
<sup>12</sup> 夢見有梯khiā tī地裡，梯頂抵天；有上帝ê使者tī梯裡teh上落。
<sup>13</sup> 耶和華khiā tī梯頂，講，我是耶和華你ê祖亞伯拉罕ê上帝，亦是以撒ê上帝。我beh將你現在所睏ê地賞賜你，kap你ê後裔。
<sup>14</sup> 你ê後裔beh親像地上ê土沙；你beh tùi東西南北來發展；地上萬族beh因為你kap你ê後裔得tio̍h福氣。
<sup>15</sup> 我亦kap你tī-teh，你無論去tah-lo̍h，我beh保護你；亦beh chhōa你tò來chit所在，lóng無放sak你，到我成對你所講ê。
<sup>16</sup> 雅各睏醒講，耶和華真正tī-chia，我竟然m̄知。
<sup>17</sup> 就驚講，Chit所在到chiah thang 驚！m̄是別項，這是上帝ê厝，這是天ê門。
<sup>18</sup> 雅各早早起來，將伊做枕頭ê石khiā做柱；倒油tī頂面。
<sup>19</sup> 就名hit所在叫Pek-te̍k-lī，chit-ê城本名Lō͘-su。
<sup>20</sup> 雅各下願講，上帝若kap我tī-teh，tī我所行ê路保護我，koh hō͘我有物thang食，有衫thang穿，
<sup>21</sup> hō͘我安然tò來我ê父ê厝，就耶和華的確做我ê上帝。
<sup>22</sup> 我所khiā做柱ê石beh做上帝ê厝；見若你所賞賜我ê，我beh將十份ê一份獻hō͘你。

</p></div><div class="p_right"><div class="chap">=== 創世記 · 第 28 章 ===</div><p>
<sup>1</sup> Í-sat kiò Ngá-kok lâi, kā i chiok-hok, ia̍h hoan-hù i kóng, Lí m̄-thang chhōa Ka-lâm ê cha-bó͘-gín-á chòe bó͘.
<sup>2</sup> Lí khí-lâi, khì Pa-tàn-a-lân, kàu lí ê gōa-kong Pí-thó͘-lī ê ke;  tī lí ê bú-kū La̍h-pan cha-bó͘-kiáⁿ ê tiong-kan, chhōa chi̍t-ê chòe bó͘.
<sup>3</sup> Goān choân-lêng ê Siōng-tè sù-hok lí, hō͘ lí siⁿ-thòaⁿ chin-chōe, chiâⁿ-chòe chōe-chōe cho̍k.
<sup>4</sup> Koh chiong só͘ èng-ún A-pek-la̍h-hán ê hok-khì hō͘ lí, kap lí ê hō͘-è;  hō͘ lí sêng-chiap lí só͘-kià-ku ê tōe, chiū-sī Siōng-tè só͘ hō͘ A-pek-la̍h-hán-ê.
<sup>5</sup> Í-sat chhe Ngá-kok khì;  i chiū khì Pa-tàn-a-lân;  kàu A-lân lâng Pí-thó͘-lī ê kiáⁿ La̍h-pan hia;  i sī Ngá-kok Í-sò ê bú-kū.
<sup>6</sup> Í-sò khòaⁿ-kìⁿ Í-sat kā Ngá-kok chiok-hok, koh chhe i khì Pa-tàn-a-lân, beh tùi hia chhōa-bó͘;  ia̍h khòaⁿ-kìⁿ chiok-hok i ê sî, hoan-hù i kóng, M̄-thang chhōa Ka-lâm ê cha-bó͘-gín-á chòe bó͘;
<sup>7</sup> koh khòaⁿ-kìⁿ Ngá-kok thiaⁿ pē-bú ê ōe, khì Pa-tàn-a-lân;
<sup>8</sup> Í-sò chiū chai Ka-lâm ê cha-bó͘-gín-á, i ê lāu-pē Í-sat m̄-tèng-ì;
<sup>9</sup> Í-sò chiū khì Í-si̍t-má-lī hia, tī i hiah ê bó͘ í-gōa, koh chhōa Má-hap-la̍h chòe-bó͘;  i sī A-pek-la̍h-hán ê kiáⁿ Í-si̍t-má-lī ê cha-bó͘-kiáⁿ, Nî-pâi-iok ê sió-bē.
<sup>10</sup> Ngá-kok lī-khui Pia̍t-sī-pa, ǹg Hap-lân khì.
<sup>11</sup> Kàu chi̍t só͘-chāi, in-ūi ji̍t lo̍h, chiū tī-hia hioh-mî;  tùi hiah ê chio̍h-thâu ê tiong-kan, the̍h chi̍t-tè chòe chím-thâu, tī-hia khùn.
<sup>12</sup> Bāng-kìⁿ ū thui khiā tī tōe-ni̍h, thui-téng tú-thiⁿ; ū Siōng-tè ê sù-chiá tī thui-ni̍h teh chiūⁿ-lo̍h.
<sup>13</sup> Iâ-hô-hoa khiā tī thui-téng, kóng, Góa sī Iâ-hô-hoa lí ê chó͘ A-pek-la̍h-hán ê Siōng-tè, ia̍h sī Í-sat ê Siōng-tè.  Góa beh chiong lí hiān-chāi só͘ khùn ê tōe siúⁿ-sù lí, kap lí ê hō͘-è.
<sup>14</sup> Lí ê hō͘-è beh chhin-chhiūⁿ tōe-chiūⁿ ê thô͘-soa;  lí beh tùi tang, sai, lâm, pak lâi hoat-tián;  tōe-chiūⁿ bān-cho̍k beh in-ūi lí kap lí ê hō͘-è tit-tio̍h hok-khì.
<sup>15</sup> Góa ia̍h kap lí tī-teh, lí bô-lūn khì tah-lo̍h, Góa beh pó-hō͘ lí;  ia̍h beh chhōa lí tò-lâi chit só͘-chāi, lóng bô pàng-sak lí, kàu Góa chiâⁿ tùi lí só͘ kóng-ê.
<sup>16</sup> Ngá-kok khùn-chhíⁿ kóng, Iâ-hô-hoa chin-chiàⁿ tī-chia, góa kéng-jiân m̄-chai.
<sup>17</sup> Chiū kiaⁿ kóng, Chit só͘-chāi kàu chiah thang kiaⁿ!  m̄-sī pa̍t-hāng, che sī Siōng-tè ê chhù, che sī thiⁿ ê mn̂g.
<sup>18</sup> Ngá-kok chá-chá khí-lâi, chiong i chòe chím-thâu ê chio̍h khiā chòe thiāu;  tò iû tī téng-bīn.
<sup>19</sup> Chiū miâ hit só͘-chāi kiò Pek-te̍k-lī, chit ê siâⁿ pún miâ Lō͘-su.
<sup>20</sup> Ngá-kok hē-goān kóng, Siōng-tè nā kap góa tī-teh, tī góa só͘ kiâⁿ ê lō͘ pó-hō͘ góa, koh hō͘ góa ū mi̍h thang chia̍h, ū saⁿ thang chhēng,
<sup>21</sup> hō͘ góa an-jiân tò-lâi góa ê pē ê chhù,  chiū Iâ-hô-hoa tek-khak chòe góa ê Siōng-tè.
<sup>22</sup> Góa só͘ khiā chòe thiāu ê chio̍h beh chòe Siōng-tè ê chhù;  kìⁿ-nā Lí só͘ siúⁿ-sù góa ê, góa beh chiong cha̍p-hūn ê chi̍t-hūn hiàn hō͘ Lí.

</p></div></div><div class="p_outer"><div class="p_left"> <div class="chap">=== 創世記 · 第 29 章 ===</div><p>
<sup>1</sup> 雅各起身，到東方ê人ê地；
<sup>2</sup> 看見田裡有一口井，有三陣羊倒tī井邊，因為人hō͘羊群lim，lóng是用hit-ê井ê水；井嘴用大石蓋。
<sup>3</sup> 平時羊群聚集tī-hia，人就將石頭徙離井嘴，hō͘羊lim水；chiah koh將石頭徙到原位。
<sup>4</sup> 雅各對in講，兄弟ah，tùi tah-lo̍h來？in講，阮tùi哈蘭來。
<sup>5</sup> 問in講，拿福ê孫拉班，lín bat伊mah？
<sup>6</sup> 講，Bat伊。Koh對in講，伊平安mah？講，平安。你看，伊ê cha-bó͘-kiáⁿ拉結chhōa伊ê羊群teh來。
<sup>7</sup> 講，日iáu高，cheng-siⁿ聚集ê時未到，m̄值tio̍h hō͘羊lim水，koh去飼。
<sup>8</sup> In講，阮bōe會，tio̍h thèng候chōe-chōe陣lóng聚集，人徙石離開井嘴，chiah thang hō͘羊lim。
<sup>9</sup> 雅各teh kap in講話ê時，拉結chhōa in老父ê羊來；因為是伊teh顧。
<sup>10</sup> 雅各看見母舅拉班ê cha-bó͘-kiáⁿ拉結，kap母舅拉班ê羊群，就進前將石徙離井嘴，hō͘ in母舅拉班ê羊群lim。
<sup>11</sup> 雅各kā拉結chim嘴，開聲哭。
<sup>12</sup> 雅各koh kā拉結講伊是in老父ê外甥，是利百加ê kiáⁿ；拉結就走去kā in老父講。
<sup>13</sup> 拉班聽見外甥雅各ê消息，就走去迎接伊，抱伊，kap伊chim嘴；chhōa伊到in tau；雅各將一切ê事情kā拉班講。
<sup>14</sup> 拉班kā雅各講，你實在是我ê骨肉。伊就kap伊tòa一月日。
<sup>15</sup> 拉班kā雅各講，你雖然是我ê親戚，kiám thang白白做我ê工；請kā我講，你beh甚麼工錢。
<sup>16</sup> 拉班有兩個cha-bó͘-kiáⁿ，大ê名叫利亞，細ê名叫拉結。
<sup>17</sup> 利亞目睭khah輸，拉結生做好看。
<sup>18</sup> 雅各疼拉結，就講，我願為tio̍h你細ê cha-bó͘-kiáⁿ拉結，kā你做工七年。
<sup>19</sup> 拉班講，將伊嫁hō͘你，khah好hō͘別人；你kap我tòa。
<sup>20</sup> 雅各就為tio̍h拉結kā伊做工七年；因為深疼伊，看做kúi-nā日。
<sup>21</sup> 雅各對拉班講，日期已經滿，求你將我ê bó͘ hō͘我，我thang kap伊同房。
<sup>22</sup> 拉班聚集hit所在ê眾人，辦筵席請in。
<sup>23</sup> 到日暗，拉班將伊ê cha-bó͘-kiáⁿ利亞，送來hō͘伊；雅各就kap伊同房。
<sup>24</sup> 拉班將伊ê女婢Sek-phàⁿ hō͘伊ê cha-bó͘-kiáⁿ利亞做女婢。
<sup>25</sup> 到天光，一下看見是利亞，就對拉班講，你kā我做ê，是甚麼？我kā你做工，kiám-m̄是為tio̍h拉結mah？你啥事騙我？
<sup>26</sup> 拉班講，未嫁大ê事先嫁細ê，tī阮chia無人án-ni做。
<sup>27</sup> 你kap chit-ê tio̍h滿七日；阮就將hit-ê亦嫁hō͘你；你為tio̍h伊koh kā我做工七年。
<sup>28</sup> 雅各就照án-ni行；kap chit-ê滿七日；伊就將伊ê cha-bó͘-kiáⁿ，拉結，hō͘伊做bó͘。
<sup>29</sup> 拉班將伊ê女婢Phek-la̍h，hō͘伊ê cha-bó͘-kiáⁿ拉結做女婢。
<sup>30</sup> 雅各亦kap拉結同房，koh疼拉結贏過利亞；就koh kā拉班做工七年。
<sup>31</sup> 耶和華看利亞無得寵，就hō͘伊懷孕；獨獨拉結無。
<sup>32</sup> 利亞懷孕生kiáⁿ，就kā伊號名Liû-piān；因為講，耶和華看見我ê苦情；taⁿ我ê丈夫beh疼我。
<sup>33</sup> 伊koh懷孕生kiáⁿ；講，耶和華聽見我無得寵，所以koh hō͘我chit-ê kiáⁿ；就kā伊號名西門。
<sup>34</sup> Koh懷孕生kiáⁿ，講，我kā丈夫生三個kiáⁿ，伊beh kap我結聯；名叫利未。
<sup>35</sup> Koh懷孕生kiáⁿ；講，Chit下我beh o-ló耶和華；所以叫伊ê名猶大；就停無koh生。

</p></div><div class="p_right"><div class="chap">=== 創世記 · 第 29 章 ===</div><p>
<sup>1</sup> Ngá-kok khí-sin, kàu tang-hng ê lâng ê tōe;
<sup>2</sup> khòaⁿ-kìⁿ chhân-ni̍h ū chi̍t kháu chíⁿ, ū saⁿ tīn iûⁿ tó tī chíⁿ-piⁿ, in-ūi lâng hō͘ iûⁿ-kûn lim, lóng sī ēng hit ê chíⁿ ê chúi;  chíⁿ-chhùi ēng tōa chio̍h khàm.
<sup>3</sup> Pêng-sî iûⁿ-kûn chū-chi̍p tī-hia, lâng chiū chiong chio̍h-thâu sóa lī chíⁿ-chhùi, hō͘ iûⁿ lim chúi;  chiah koh chiong chio̍h-thâu sóa kàu goân-ūi.
<sup>4</sup> Ngá-kok tùi in kóng, Hiaⁿ-tī ah, tùi tah-lo̍h lâi?  in kóng, Goán tùi Hap-lân lâi.
<sup>5</sup> Mn̄g in kóng, Ná-hok ê sun La̍h-pan, lín bat i mah?
<sup>6</sup> kóng, Bat-i.  Koh tùi in kóng, I pêng-an mah?  kóng, Pêng-an.  Lí khòaⁿ, i ê cha-bó͘-kiáⁿ La̍h-kiat chhōa i ê iûⁿ-kûn teh lâi.
<sup>7</sup> Kóng, Ji̍t iáu koâiⁿ, cheng-siⁿ chū-chi̍p ê sî bē kàu, m̄-ta̍t-tio̍h hō͘ iûⁿ lim chúi, koh khì chhī.
<sup>8</sup> In kóng, Goán bōe-ōe, tio̍h thèng-hāu chōe-chōe tīn lóng chū-chi̍p, lâng sóa chio̍h lī-khui chíⁿ-chhùi, chiah thang hō͘ iûⁿ lim.
<sup>9</sup> Ngá-kok teh kap in kóng-ōe ê sî, La̍h-kiat chhōa in lāu-pē ê iûⁿ lâi;  in-ūi sī i teh kò͘.
<sup>10</sup> Ngá-kok khòaⁿ-kìⁿ bú-kū La̍h-pan ê cha-bó͘-kiáⁿ La̍h-kiat, kap bú-kū La̍h-pan ê iûⁿ-kûn, chiū chìn-chêng chiong chio̍h sóa lī chíⁿ-chhùi, hō͘ in bú-kū La̍h-pan ê iûⁿ-kûn lim.
<sup>11</sup> Ngá-kok kā La̍h-kiat chim-chhùi, khui-siaⁿ khàu.
<sup>12</sup> Ngá-kok koh kā La̍h-kiat kóng i sī in lāu-pē ê gōe-seng, sī Lī-pek-ka ê kiáⁿ;  La̍h-kiat chiū cháu-khì kā in lāu-pē kóng.
<sup>13</sup> La̍h-pan thiaⁿ-kìⁿ gōe-seng Ngá-kok ê siau-sit, chiū cháu-khì ngiâ-chih-i, phō-i, kap i chim-chhùi;  chhōa i kàu in tau;  Ngá-kok chiong it-chhè ê sū-chêng kā La̍h-pan kóng.
<sup>14</sup> La̍h-pan kā Ngá-kok kóng, Lí si̍t-chāi sī góa ê kut-jio̍k.  I chiū kap i tòa chi̍t-ge̍h-ji̍t.
<sup>15</sup> La̍h-pan kā Ngá-kok kóng, Lí sui-jiân sī góa ê chhin-chhek, kiám thang pe̍h-pe̍h chòe góa ê kang;  chhiáⁿ kā góa kóng, lí beh sím-mi̍h kang-chîⁿ.
<sup>16</sup> La̍h-pan ū nn̄g ê cha-bó͘-kiáⁿ, tōa-ê miâ-kiò Lī-a, sòe-ê miâ-kiò La̍h-kiat.
<sup>17</sup> Lī-a ba̍k-chiu khah-su, La̍h-kiat siⁿ-chòe hó-khòaⁿ.
<sup>18</sup> Ngá-kok thiàⁿ La̍h-kiat, chiū kóng, Góa goān ūi-tio̍h lí sòe ê cha-bó͘-kiáⁿ La̍h-kiat, kā lí chòe-kang chhit-nî.
<sup>19</sup> La̍h-pan kóng, Chiong i kè hō͘ lí, khah-hó hō͘ pa̍t-lâng;  lí kap góa tòa.
<sup>20</sup> Ngá-kok chiū ūi-tio̍h La̍h-kiat kā i chòe kang chhit-nî;  in-ūi chhim-thiàⁿ i, khòaⁿ-chòe kúi-nā ji̍t.
<sup>21</sup> Ngá-kok tùi La̍h-pan kóng, Ji̍t-kî í-keng móa, kiû lí chiong góa ê bó͘ hō͘ góa, góa thang kap i tâng-pâng.
<sup>22</sup> La̍h-pan chū-chi̍p hit só͘-chāi ê chèng-lâng, pān iân-sia̍h chhiáⁿ in.
<sup>23</sup> Kàu ji̍t àm, La̍h-pan chiong i ê cha-bó͘-kiáⁿ Lī-a, sàng lâi hō͘ i;  Ngá-kok chiū kap i tâng-pâng.
<sup>24</sup> La̍h-pan chiong i ê lú-pī Sek-phàⁿ hō͘ i ê cha-bó͘-kiáⁿ Lī-a chòe lú-pī.
<sup>25</sup> Kàu thiⁿ-kng, chi̍t-ē khòaⁿ-kìⁿ sī Lī-a, chiū tùi La̍h-pan kóng, Lí kā góa chòe-ê, sī sím-mi̍h?  Góa kā lí chòe-kang, kiám-m̄-sī ūi-tio̍h La̍h-kiat mah?  lí siáⁿ-sū phiàn góa?
<sup>26</sup> La̍h-pan kóng, Bē kè tōa-ê tāi-seng kè sòe-ê, tī goán chia bô lâng án-ni chòe.
<sup>27</sup> Lí kap chit-ê tio̍h móa chhit-ji̍t;  goán chiū chiong hit-ê ia̍h kè hō͘ lí;  lí ūi-tio̍h i koh kā góa chòe kang chhit-nî.
<sup>28</sup> Ngá-kok chiū chiàu án-ni kiâⁿ;  kap chit-ê móa chhit-ji̍t;  i chiū chiong i ê cha-bó͘-kiáⁿ, La̍h-kiat, hō͘ i chòe-bó͘.
<sup>29</sup> La̍h-pan chiong i ê lú-pī Phek-la̍h, hō͘ i ê cha-bó͘-kiáⁿ La̍h-kiat chòe lú-pī.
<sup>30</sup> Ngá-kok ia̍h kap La̍h-kiat tâng-pâng, koh thiàⁿ La̍h-kiat iâⁿ-kè Lī-a;  chiū koh kā La̍h-pan chòe-kang chhit-nî.
<sup>31</sup> Iâ-hô-hoa khòaⁿ Lī-a bô tek-thióng, chiū hō͘ i hoâi-īn;  to̍k-to̍k La̍h-kiat bô.
<sup>32</sup> Lī-a hoâi-īn siⁿ-kiáⁿ, chiū kā i hō-miâ Liû-piān;  in-ūi kóng, Iâ-hô-hoa khòaⁿ-kìⁿ góa ê khó͘-chêng;  taⁿ góa ê tiōng-hu beh thiàⁿ góa.
<sup>33</sup> I koh hoâi-īn siⁿ kiáⁿ;  kóng, Iâ-hô-hoa thiaⁿ-kìⁿ góa bô tek-thióng, só͘-í koh hō͘ góa chit ê kiáⁿ;  chiū kā i hō-miâ Se-biān.
<sup>34</sup> Koh hoâi-īn siⁿ kiáⁿ, kóng, Góa kā tiōng-hu siⁿ saⁿ ê kiáⁿ, i beh kap góa kiat-liân;  miâ kiò Lī-bī.
<sup>35</sup> Koh hoâi-īn siⁿ kiáⁿ;  kóng, Chit-ē góa beh o-ló Iâ-hô-hoa;  só͘-í kiò i ê miâ Iû-tāi;  chiū thêng bô koh siⁿ.

</p></div></div><div class="p_outer"><div class="p_left"> <div class="chap">=== 創世記 · 第 30 章 ===</div><p>
<sup>1</sup> 拉結看本身無kā雅各生kiáⁿ，就怨妒伊ê大姊；對雅各講，你tio̍h kiáⁿ hō͘我；若無，我beh死。
<sup>2</sup> 雅各受氣拉結；講，hō͘你無生ê，是上帝；我kiám是替伊mah？
<sup>3</sup> 拉結講，你看我ê女婢Phek-la̍h tī-chia；你去kap伊同房，hō͘伊生kiáⁿ抱tī我ê腳頭u；我也就thang tùi伊得tio̍h kiáⁿ。
<sup>4</sup> 拉結就將伊ê女婢Phek-la̍h hō͘伊做bó͘；雅各就kap伊同房。
<sup>5</sup> Phek-la̍h懷孕，kā雅各生一個kiáⁿ。
<sup>6</sup> 拉結講，上帝kā我判斷，亦聽我ê聲，hō͘我有kiáⁿ；所以叫伊ê名做Tàn。
<sup>7</sup> 拉結ê女婢Phek-la̍h koh懷孕，kā雅各生第二ê kiáⁿ；
<sup>8</sup> 拉結講，我kap我ê大姊非常ê相爭，亦得tio̍h khah贏；就叫伊ê名做Ná-hut-tha-lī。
<sup>9</sup> 利亞看本身停歇無生，就將伊ê女婢，Sek-phàⁿ，hō͘雅各做bó͘。
<sup>10</sup> 利亞ê女婢Sek-phàⁿ kā雅各生kiáⁿ。
<sup>11</sup> 利亞講，佳哉！就叫伊ê名做Ka-tek。
<sup>12</sup> 利亞ê女婢，Sek-phàⁿ，koh kā雅各生第二ê kiáⁿ。
<sup>13</sup> 利亞講，我有福氣！chiah-ê cha-bó͘-gín-á lóng beh稱我有福氣；就叫伊ê名做A-siat。
<sup>14</sup> 割麥ê時，Liû-piān去田裡，得tio̍h hong-ka，the̍h來hō͘伊ê老母利亞。拉結對利亞講，請將你ê kiáⁿ ê hong-ka hō͘我。
<sup>15</sup> 利亞對伊講，你搶奪我ê丈夫，kiám是小khóa事；你koh搶奪我ê kiáⁿ ê hong-ka mah？拉結講，為tio̍h你ê kiáⁿ ê hong-ka，所以今暝伊thang kap你相kap睏。
<sup>16</sup> 到暗，雅各tùi 田裡 tò來；利亞出去迎接伊，講，你tio̍h kap我相kap睏；因為我實在用我ê kiáⁿ ê hong-ka倩你。Hit暝伊就kap伊相kap睏。
<sup>17</sup> 上帝允准利亞，伊就懷孕，kā雅各生第五個kiáⁿ。
<sup>18</sup> 利亞講，上帝hō͘我工錢，因為我將女婢hō͘我ê丈夫；tùi án-ni kā伊號名Í-sat-ka。
<sup>19</sup> 利亞koh懷孕，kā雅各生第六ê kiáⁿ。
<sup>20</sup> 利亞講，上帝賞賜我好ê賞賜；我ê丈夫beh kap我tòa，因為我kā伊生六個kiáⁿ；tùi án-ni kā伊號名Se-pò͘-lûn。
<sup>21</sup> 後來生一個cha-bó͘-kiáⁿ，kā伊號名叫Tí-ná。
<sup>22</sup> 上帝siàu念拉結，上帝允准伊，hō͘伊能生kiáⁿ。
<sup>23</sup> 伊就懷孕生kiáⁿ；講，上帝除去我ê見笑；
<sup>24</sup> 就kā伊號名約瑟，講，願耶和華koh加添我一個kiáⁿ。
<sup>25</sup> 拉結生約瑟了後，雅各對拉班講，請差我去，hō͘我tò去我ê本所在，本地；
<sup>26</sup> 請你將我服事你所得tio̍h ê bó͘-kiáⁿ hō͘我，容允我去；我怎樣服事你，你lóng知。
<sup>27</sup> 拉班kā伊講，我若tī你ê面前得tio̍h恩典，請你kap我tòa；因為我深知耶和華賜我福氣，是為tio̍h你ê緣故。
<sup>28</sup> Koh kā伊講，請你定tio̍h你ê工錢，我就hō͘你。
<sup>29</sup> 雅各kā伊講，我服事你怎樣，你ê cheng-siⁿ tī我ê手頭怎樣，是你所知。
<sup>30</sup> 我未來ê事先，你所有ê真少，taⁿ就大發達；耶和華用福氣tè我ê腳來hō͘你；taⁿ我beh甚麼時為我ê家建置產業？
<sup>31</sup> 拉班講，我tio̍h hō͘你甚麼？雅各講，你亦m̄免hō͘我甚麼；有一項事，你若應承，就我猶原飼你ê羊群來顧守。
<sup>32</sup> 今á日我beh遍巡你ê羊群，將綿羊中見有點ê，有斑ê，kap烏色ê，以及山羊中見有斑ê，有點ê，lóng撥出；將來chit款ê做我ê工錢。
<sup>33</sup> 以後你來看我ê工錢，hit中間若山羊無點無斑ê，綿羊無烏色ê，就算是我偷ê；用án-ni來證明我ê公道。
<sup>34</sup> 拉班講，好，我願照你ê話行。
<sup>35</sup> 當hit日，就將有痕有斑ê山羊káng，有點有斑，間(kàiⁿ)白ê山羊母，以及烏色ê綿羊，lóng撥出來交hō͘伊hiah-ê kiáⁿ。
<sup>36</sup> 伊hō͘家己kap雅各相離有三日ê路站；雅各就顧拉班其餘ê羊。
<sup>37</sup> 雅各the̍h青ê楊樹、杏樹、楓樹，軟ê枝，將皮剝成白痕，hō͘枝內白ê露出。
<sup>38</sup> 將剝皮ê枝，插tī羊lim水ê水溝kap水槽，hō͘伊kap羊相對；羊來lim ê時，公母交合；
<sup>39</sup> 羊tī枝ê對面交合，就生有痕ê，有點ê，有斑ê。
<sup>40</sup> 雅各將羊á撥出，hō͘拉班ê羊kap chiah-ê有痕kap烏色ê羊相對；將家己ê羊另外放tī一所在，無hō͘伊kap拉班ê羊chham-chhap。
<sup>41</sup> Tú-tio̍h羊群中勇壯ê交合ê時，雅各就用樹枝插tī水溝內；hō͘羊tī樹枝ê對面交合。
<sup>42</sup> Tú-tio̍h羊群ê瘦ê，就無插樹枝；tùi án-ni瘦ê歸拉班，勇壯ê歸雅各。
<sup>43</sup> Tùi án-ni伊大發達，得tio̍h chōe-chōe羊群、女婢、奴僕、駱駝kap驢。

</p></div><div class="p_right"><div class="chap">=== 創世記 · 第 30 章 ===</div><p>
<sup>1</sup> La̍h-kiat khòaⁿ pún-sin bô kā Ngá-kok siⁿ kiáⁿ, chiū oàn-tò͘ i ê tōa-chí;  tùi Ngá-kok kóng, Lí tio̍h kiáⁿ hō͘ góa;  nā bô, góa beh sí.
<sup>2</sup> Ngá-kok siū-khì La̍h-kiat;  kóng, Hō͘ lí bô siⁿ-ê, sī Siōng-tè;  góa kiám sī thòe I mah?
<sup>3</sup> La̍h-kiat kóng, Lí khòaⁿ góa ê lú-pī Phek-la̍h tī-chia;  lí khì kap i tâng-pâng, hō͘ i siⁿ kiáⁿ phō tī góa ê kha-thâu-u;  góa iā chiū thang tùi i tit-tio̍h kiáⁿ.
<sup>4</sup> La̍h-kiat chiū chiong i ê lú-pī Phek-la̍h hō͘ i chòe-bó͘;  Ngá-kok chiū kap i tâng-pâng.
<sup>5</sup> Phek-la̍h hoâi-īn, kā Ngá-kok siⁿ chi̍t ê kiáⁿ.
<sup>6</sup> La̍h-kiat kóng, Siōng-tè kā góa phòaⁿ-toàn, ia̍h thiaⁿ góa ê siaⁿ, hō͘ góa ū kiáⁿ;  só͘-í kiò i ê miâ chòe Tàn.
<sup>7</sup> La̍h-kiat ê lú-pī Phek-la̍h koh hoâi-īn, kā Ngá-kok siⁿ tē-jī ê kiáⁿ;
<sup>8</sup> La̍h-kiat kóng, Góa kap góa ê tōa-chí hui-siông ê saⁿ-chiⁿ, ia̍h tit-tio̍h khah-iâⁿ;  chiū kiò i ê miâ chòe Ná-hut-tha-lī.
<sup>9</sup> Lī-a khòaⁿ pún-sin thêng-hioh bô siⁿ, chiū chiong i ê lú-pī, Sek-phàⁿ, hō͘ Ngá-kok chòe bó͘.
<sup>10</sup> Lī-a ê lú-pī Sek-phàⁿ kā Ngá-kok siⁿ kiáⁿ.
<sup>11</sup> Lī-a kóng, Kai-chài! chiū kiò i ê miâ chòe Ka-tek.
<sup>12</sup> Lī-a ê lú-pī, Sek-phàⁿ, koh kā Ngá-kok siⁿ tē-jī ê kiáⁿ.
<sup>13</sup> Lī-a kóng, Góa ū hok-khì!  chiah ê cha-bó͘-gín-á lóng beh chheng góa ū hok-khì;  chiū kiò i ê miâ chòe A-siat.
<sup>14</sup> Koah-be̍h ê sî, Liû-piān khì chhân-ni̍h, tit-tio̍h hong-ka, the̍h-lâi hō͘ i ê lāu-bú Lī-a.  La̍h-kiat tùi Lī-a kóng, Chhiáⁿ chiong lí ê kiáⁿ ê hong-ka hō͘ góa.
<sup>15</sup> Lī-a tùi i kóng, Lí chhiúⁿ-toa̍t góa ê tiōng-hu, kiám-sī sió-khóa sū;  lí koh chhiúⁿ-toa̍t góa ê kiáⁿ ê hong-ka mah?  La̍h-kiat kóng, Ūi-tio̍h lí ê kiáⁿ ê hong-ka, só͘-í kin-mî i thang kap lí saⁿ-kap khùn.
<sup>16</sup> Kàu àm, Ngá-kok tùi chhân-ni̍h tò-lâi;  Lī-a chhut-khì ngiâ-chih i, kóng, Lí tio̍h kap góa saⁿ-kap khùn;  in-ūi góa si̍t-chāi ēng góa ê kiáⁿ ê hong-ka chhiàⁿ lí.  Hit-mî i chiū kap i saⁿ-kap khùn.
<sup>17</sup> Siōng-tè ún-chún Lī-a, i chiū hoâi-īn, kā Ngá-kok siⁿ tē-gō͘ ê kiáⁿ.
<sup>18</sup> Lī-a kóng, Siōng-tè hō͘ góa kang-chîⁿ, in-ūi góa chiong lú-pī hō͘ góa ê tiōng-hu;  tùi án-ni kā i hō-miâ Í-sat-ka.
<sup>19</sup> Lī-a koh hoâi-īn, kā Ngá-kok siⁿ tē-la̍k ê kiáⁿ.
<sup>20</sup> Lī-a kóng, Siōng-tè siúⁿ-sù góa hó ê siúⁿ-sù;  góa ê tiōng-hu beh kap góa tòa, in-ūi góa kā i siⁿ la̍k ê kiáⁿ;  tùi án-ni kā i hō-miâ Se-pò͘-lûn.
<sup>21</sup> Āu-lâi siⁿ chi̍t ê cha-bó͘-kiáⁿ, kā i hō-miâ kiò Tí-ná.
<sup>22</sup> Siōng-tè siàu-liām La̍h-kiat, Siōng-tè ún-chún i, hō͘ i ōe siⁿ kiáⁿ.
<sup>23</sup> I chiū hoâi-īn siⁿ kiáⁿ;  kóng, Siōng-tè tû-khì góa ê kiàn-siàu;
<sup>24</sup> chiū kā i hō-miâ Iok-sek, kóng, Goān Iâ-hô-hoa koh ke-thiⁿ góa chi̍t ê kiáⁿ.
<sup>25</sup> La̍h-kiat siⁿ Iok-sek liáu-āu, Ngá-kok tùi La̍h-pan kóng, Chhiáⁿ chhe góa khì, hō͘ góa tò-khì góa ê pún só͘-chāi, pún-tōe;
<sup>26</sup> chhiáⁿ lí chiong góa ho̍k-sāi lí só͘ tit-tio̍h ê bó͘-kiáⁿ hō͘ góa, iông-ún góa khì;  góa cháiⁿ-iūⁿ ho̍k-sāi lí, lí lóng chai.
<sup>27</sup> La̍h-pan kā i kóng, Góa nā tī lí ê bīn-chêng tit-tio̍h un-tián, chhiáⁿ lí kap góa tòa;  in-ūi góa chhim-chai Iâ-hô-hoa sù góa hok-khì, sī ūi-tio̍h lí ê iân-kò͘.
<sup>28</sup> Koh kā i kóng, Chhiáⁿ lí tiāⁿ-tio̍h lí ê kang-chîⁿ, góa chiū hō͘ lí.
<sup>29</sup> Ngá-kok kā i kóng, Góa ho̍k-sāi lí cháiⁿ-iūⁿ, lí ê cheng-siⁿ tī góa ê chhiú-thâu cháiⁿ-iūⁿ, sī lí só͘ chai.
<sup>30</sup> Góa bē lâi ê tāi-seng, lí só͘-ū-ê chin-chió, taⁿ chiū tōa hoat-ta̍t;  Iâ-hô-hoa ēng hok-khì tè góa ê kha lâi hō͘ lí;  taⁿ góa beh sím-mi̍h sî ūi góa ê ke kiàn-tì sán-gia̍p?
<sup>31</sup> La̍h-pan kóng, Góa tio̍h hō͘ lí sím-mi̍h?  Ngá-kok kóng, Lí ia̍h m̄-bián hō͘ góa sím-mi̍h;  ū chi̍t-hāng sū, lí nā èng-sêng, chiū góa iû-goân chhī lí ê iûⁿ-kûn lâi kò͘-siú.
<sup>32</sup> Kin-á-ji̍t góa beh piàn-sûn lí ê iûⁿ-kûn, chiong mî-iûⁿ-tiong kìⁿ-ū tiám-ê, ū pan-ê, kap o͘-sek-ê, í-ki̍p soaⁿ-iûⁿ-tiong kìⁿ-ū pan-ê, ū tiám-ê, lóng poah-chhut;  chiong-lâi chit-khoán-ê chòe góa ê kang-chîⁿ.
<sup>33</sup> Í-āu lí lâi khòaⁿ góa ê kang-chîⁿ, hit tiong-kan nā soaⁿ-iûⁿ bô tiám bô pan-ê, mî-iûⁿ bô o͘-sek-ê, chiū sǹg sī góa thau-ê;  ēng án-ni lâi chèng-bêng góa ê kong-tō.
<sup>34</sup> La̍h-pan kóng, Hó, góa goān chiàu lí ê ōe kiâⁿ.
<sup>35</sup> Tng hit-ji̍t, chiū chiong ū hûn ū pan ê soaⁿ-iûⁿ-káng, ū tiám ū pan, kàiⁿ pe̍h ê soaⁿ-iûⁿ-bú, í-ki̍p o͘-sek ê mî-iûⁿ, lóng poah-chhut lâi kau hō͘ i hiah ê kiáⁿ.
<sup>36</sup> I hō͘ ka-kī kap Ngá-kok saⁿ-lī ū saⁿ-ji̍t ê lō͘-chām;  Ngá-kok chiū kò͘ La̍h-pan kî-û ê iûⁿ.
<sup>37</sup> Ngá-kok the̍h chhiⁿ ê iông-chhiū, hēng-chhiū, png-chhiū, nńg ê ki, chiong phê pak chiâⁿ pe̍h-hûn, hō͘ ki-lāi pe̍h-ê lō͘-chhut.
<sup>38</sup> Chiong pak-phê ê ki, chhah tī iûⁿ lim-chúi ê chúi-kau kap chúi-chô, hō͘ i kap iûⁿ saⁿ-tùi;  iûⁿ lâi lim ê sî, kang-bú kau-ha̍p;
<sup>39</sup> iûⁿ tī ki ê tùi-bīn kau-ha̍p, chiū siⁿ ū-hûn-ê, ū-tiám-ê, ū-pan-ê.
<sup>40</sup> Ngá-kok chiong iûⁿ-á poah-chhut, hō͘ La̍h-pan ê iûⁿ kap chiah ê ū-hûn kap o͘-sek ê iûⁿ saⁿ-tùi;  chiong ka-kī ê iûⁿ lēng-gōa pàng tī chi̍t só͘-chāi, bô hō͘ i kap La̍h-pan ê iûⁿ chham-chhap.
<sup>41</sup> Tú-tio̍h iûⁿ-kûn-tiong ióng-chòng-ê kau-ha̍p ê sî, Ngá-kok chiū ēng chhiū-ki chhah tī chúi-kau-lāi;  hō͘ iûⁿ tī chhiū-ki ê tùi-bīn kau-ha̍p.
<sup>42</sup> Tú-tio̍h iûⁿ-kûn ê sán-ê, chiū bô chhah chhiū-ki;  tùi án-ni sán-ê kui La̍h-pan, ióng-chòng-ê kui Ngá-kok.
<sup>43</sup> Tùi án-ni i tōa hoat-ta̍t, tit-tio̍h chōe-chōe iûⁿ-kûn, lú-pī, lô͘-po̍k, lo̍k-tô, kap lû.

</p></div></div><div class="p_outer"><div class="p_left"> <div class="chap">=== 創世記 · 第 31 章 ===</div><p>
<sup>1</sup> 雅各聽見拉班眾kiáⁿ有話講，咱老父所有ê，雅各lóng搶去，koh對咱ê老父得tio̍h chit-ê一切ê榮光。
<sup>2</sup> 雅各看見拉班見tio̍h伊，無親像從前ê面色。
<sup>3</sup> 耶和華對雅各講，你tio̍h tò去你ê父公ê地，到你ê親族hia；我beh kap你tī-teh。
<sup>4</sup> 雅各差人叫拉結kap利亞到山野，到羊群hia；
<sup>5</sup> 對in講，我看見lín老父見tio̍h我，無親像從前ê面色；總是我ê父ê上帝時常kap我tī-teh。
<sup>6</sup> Lín亦知我盡我ê力做lín老父ê工。
<sup>7</sup> Lín老父騙我，十pái改換我ê工錢；總是上帝無容允伊害我。
<sup>8</sup> 伊若講，有點ê歸你做工錢，就羊群所生ê lóng有點；伊若講，有痕ê歸你做工錢，就羊群所生ê lóng有痕。
<sup>9</sup> Án-ni上帝將lín老父ê cheng-siⁿ搶來hō͘我。
<sup>10</sup> 羊交合ê時，我夢中kia̍h目一下看，看見phah羊母ê羊káng，lóng是有痕ê，有點ê，有花斑ê；
<sup>11</sup> 上帝ê使者tī hit夢中叫我講，雅各；我講，我tī chia。
<sup>12</sup> 伊講，你kia̍h目看，phah羊母ê羊káng，lóng是有痕ê，有點ê，有花斑ê；凡若拉班對你所做ê，我lóng看見。
<sup>13</sup> 我是Pek-te̍k-lī ê上帝，你tī-hia bat用油抹柱，對我下願。Taⁿ你tio̍h起來，離開chit所在，tò去本地。
<sup>14</sup> 拉結kap利亞應伊講，Tī阮老父ê家，kiám iáu有阮thang得ê家伙kap產業mah？
<sup>15</sup> 阮kiám-m̄是hō͘伊看做外人mah？因為伊賣阮，吞食阮ê價錢；
<sup>16</sup> 上帝tùi阮老父搶出一切ê財物，hiah-ê就是阮kap阮kiáⁿ ê。Taⁿ見若上帝所對你講ê，做你去行。
<sup>17</sup> 雅各就起來，hō͘伊ê kiáⁿ kap bó͘ lóng騎駱駝。
<sup>18</sup> Koh帶一切ê cheng-siⁿ，kap所積聚ê財物，所得tio̍h ê cheng-siⁿ，是tī Pa-tàn-a-lân所得tio̍h-ê；beh去迦南地，去伊ê老父以撒hia。
<sup>19</sup> Hit時拉班去剪羊毛；拉結偷the̍h in老父家內ê偶像。
<sup>20</sup> 雅各背A-lân人拉班，偷走去，無kā伊講。
<sup>21</sup> 就帶一切所有ê逃走；伊起身過hit-ê河，ǹg Ki-lia̍t山去。
<sup>22</sup> 到第三日，有人kā拉班講，雅各走去lah。
<sup>23</sup> 伊就chhōa伊ê兄弟相kap去追jip；歷過七日ê路站，到Ki-lia̍t山 chiah jip-tio̍h。
<sup>24</sup> 暝時眠夢中，上帝到A-lân人拉班hia；kā伊講，你tio̍h小心，m̄-thang kap雅各講好講pháiⁿ。
<sup>25</sup> 拉班追tio̍h雅各，雅各tī hit-ê山已經搭布棚；拉班kap伊ê眾兄弟，亦tī Ki-lia̍t山搭布棚。
<sup>26</sup> 拉班kā雅各講，你所做是甚麼事，你啥事背我，將我chiah-ê cha-bó͘-kiáⁿ chhōa去，親像用刀劍搶掠一樣？
<sup>27</sup> 你啥事暗靜走，偷走亦無kā我講；hō͘我thang用歡喜、唱歌、phah鼓、彈琴，送你tò去？
<sup>28</sup> Koh無容允我kap外孫，cha-bó͘-kiáⁿ chim嘴？你taⁿ所行是真戇。
<sup>29</sup> 我ê手本有力thang害lín；獨獨lín老父ê上帝昨暝kā我講，你tio̍h小心，m̄-thang kap雅各講好講pháiⁿ。
<sup>30</sup> Taⁿ你雖然戀慕你ê老父ê家，不得不tio̍h去，啥事偷the̍h我ê神明？
<sup>31</sup> 雅各應拉班講，因為我驚，心內想，講，驚了你將你ê cha-bó͘-kiáⁿ tùi我搶去。
<sup>32</sup> 論到你ê神明，你tùi甚麼人chhiau-tio̍h，伊就tio̍h死；當咱眾兄弟ê面前，你認看，tī我chia有甚麼物是你ê，thang the̍h去。因為雅各m̄知拉結有偷the̍h in。
<sup>33</sup> 拉班就入雅各ê布棚，利亞ê布棚，kap兩個女婢ê布棚，lóng chhiau無；就tùi利亞ê布棚出來，入拉結ê布棚。
<sup>34</sup> 拉結已經將偶像khǹg tī駱駝ê鞍下，來坐tī hit頂面。拉班tī伊ê布棚內四界摸，lóng chhiau無。
<sup>35</sup> 拉結對伊ê老父講，經期tú-á 到，bōe會起來tī你ê面前；求我ê主莫得受氣。拉班四界chhē偶像，chhiau lóng無。
<sup>36</sup> 雅各就受氣，kap拉班計較；對拉班講，我有犯tio̍h甚麼過失，有甚麼罪惡，你竟然jip我chiah緊？
<sup>37</sup> 你遍摸我一切ê ke-si，有chhiau-tio̍h lín tau甚麼ke-si出來？thang hē tī你我ê兄弟ê面前；hō͘ in tī咱兩人ê中間判斷。
<sup>38</sup> 我kap你tòa chit二十年，你ê綿羊母、山羊母m̄-bat有落胎；你羊群中ê羊káng，我未bat食伊。
<sup>39</sup> Hō͘野獸相害ê，我無帶來hō͘你；我本身罪額；無論日時受偷，暝時受偷，你lóng對我討賠。
<sup>40</sup> 我日時hō͘日曝，暝時hō͘霜凍，lóng bōe顧得睏，我常常是án-ni。
<sup>41</sup> 我chit二十年tī你ê家，為tio̍h你兩個cha-bó͘-kiáⁿ，kā你做工十四年；為tio̍h你ê羊群六年；你十pái改換我ê工錢。
<sup>42</sup> 若m̄是有我ê父ê上帝，就是亞伯拉罕ê上帝，koh是以撒所驚畏ê，kap我tī-teh；你taⁿ穩當hō͘我空手去。上帝看見我ê苦情，kap我ê勞碌，chiah tī昨暝責備你。
<sup>43</sup> 拉班應雅各講，Chiah-ê cha-bó͘-kiáⁿ是我ê cha-bó͘-kiáⁿ；chiah-ê gín-á是我ê gín-á；chiah-ê羊群亦是我ê羊群；凡若你所看見ê，lóng是我ê；我ê cha-bó͘-kiáⁿ，kap in所生ê gín-á；今á日我會kā in做甚麼？
<sup>44</sup> Taⁿ來，咱兩人thang來立約，tī你我ê中間做證據。
<sup>45</sup> 雅各取石，khiā做柱。
<sup>46</sup> 雅各對chiah-ê兄弟講，Lín tio̍h拾石頭；in就將石頭拾來疊kui堆；大家就tī hit堆ê邊á食。
<sup>47</sup> 拉班名伊叫I-ka-ní-sat-khap-tō͘-tha；雅各名伊叫Ka-lūi-tek。
<sup>48</sup> 拉班講，今á日chit-ê石堆做你我中間ê證據。因為án-ni，名伊叫Ka-lūi-tek；
<sup>49</sup> 也叫做Bí-su-pa；就是講，咱大家離別以後，願耶和華tī你我ê中間鑑察。
<sup>50</sup> 你若苦楚我ê cha-bó͘-kiáⁿ，koh tī我ê cha-bó͘-kiáⁿ以外另外娶bó͘，雖然無人kap咱tī-teh，有上帝tī你我ê中間做干證。
<sup>51</sup> 拉班koh對雅各講，你看chit堆石，你看chit支柱；就是我所hē tī你我ê中間ê。
<sup>52</sup> Chit堆石做干證，chit支柱做干證；我無beh 過 chit堆石去害你，你也m̄-thang過 chit支石kap柱，來害我。
<sup>53</sup> 願亞伯拉罕ê上帝，Ná-ho̍k ê上帝，in老父ê上帝，tī你我ê中間判斷。雅各就kí in老父以撒所驚畏ê上帝來chiù-chōa。
<sup>54</sup> 雅各tī山裡獻祭，請伊hiah-ê兄弟來食；in食了，就tī山裡歇暝。
<sup>55</sup> 拉班透早起來，kap伊ê外孫，kap伊ê cha-bó͘-kiáⁿ chim嘴，kā in祝福；就起身tò去家己ê所在。

</p></div><div class="p_right"><div class="chap">=== 創世記 · 第 31 章 ===</div><p>
<sup>1</sup> Ngá-kok thiaⁿ-kìⁿ La̍h-pan chèng-kiáⁿ ū ōe kóng, Lán lāu-pē só͘-ū-ê, Ngá-kok lóng chhiúⁿ-khì, koh tùi lán ê lāu-pē tit-tio̍h chit-ê it-chhè ê êng-kng.
<sup>2</sup> Ngá-kok khòaⁿ-kìⁿ La̍h-pan kìⁿ-tio̍h i, bô chhin-chhiūⁿ chiông-chêng ê bīn-sek.
<sup>3</sup> Iâ-hô-hoa tùi Ngá-kok kóng, Lí tio̍h tò-khì lí ê pē-kong ê tōe, kàu lí ê chhin-cho̍k hia;  Góa beh kap lí tī-teh.
<sup>4</sup> Ngá-kok chhe lâng kiò La̍h-kiat kap Lī-a kàu soaⁿ-iá, kàu iûⁿ-kûn hia;
<sup>5</sup> tùi in kóng, Góa khòaⁿ-kìⁿ lín lāu-pē kìⁿ-tio̍h góa, bô chhin-chhiūⁿ chiông-chêng ê bīn-sek;  chóng-sī góa ê pē ê Siōng-tè sî-siông kap góa tī-teh.
<sup>6</sup> Lín ia̍h chai góa chīn góa ê la̍t chòe lín lāu-pē ê kang.
<sup>7</sup> Lín lāu-pē phiàn góa, cha̍p-pái kóe-ōaⁿ góa ê kang-chîⁿ;  chóng-sī Siōng-tè bô iông-ún i hāi góa.
<sup>8</sup> I nā kóng, Ū-tiám-ê kui lí chòe kang-chîⁿ, chiū iûⁿ-kûn só͘ siⁿ-ê lóng ū-tiám;  i nā kóng, Ū-hûn-ê kui lí chòe kang-chîⁿ, chiū iûⁿ-kûn só͘ siⁿ-ê lóng ū-hûn.
<sup>9</sup> Án-ni Siōng-tè chiong lín lāu-pē ê cheng-siⁿ chhiúⁿ-lâi hō͘ góa.
<sup>10</sup> Iûⁿ kau-ha̍p ê sî, góa bāng-tiong kia̍h-ba̍k chi̍t-ē khòaⁿ, khòaⁿ-kìⁿ phah iûⁿ-bú ê iûⁿ-káng, lóng sī ū-hûn-ê, ū-tiám-ê, ū hoe-pan-ê;
<sup>11</sup> Siōng-tè ê sù-chiá tī hit bāng-tiong kiò góa kóng, Ngá-kok;  góa kóng, Góa tī chia.
<sup>12</sup> I kóng, Lí kia̍h-ba̍k khòaⁿ, phah iûⁿ-bú ê iûⁿ-káng, lóng sī ū-hûn-ê, ū-tiám-ê, ū hoe-pan-ê;  hoān-nā La̍h-pan tùi lí só͘ chòe-ê, Góa lóng khòaⁿ-kìⁿ.
<sup>13</sup> Góa sī Pek-te̍k-lī ê Siōng-tè, lí tī-hia bat ēng iû boah thiāu, tùi Góa hē-goān.  Taⁿ lí tio̍h khí-lâi, lī-khui chit só͘-chāi, tò-khì pún-tōe.
<sup>14</sup> La̍h-kiat kap Lī-a ìn i kóng, Tī goán lāu-pē ê ke, kiám iáu ū goán thang tit ê ke-hé kap sán-gia̍p mah?
<sup>15</sup> Goán kiám-m̄-sī hō͘ i khòaⁿ-chòe gōa-lâng mah?  in-ūi i bōe goán, thun-chia̍h goán ê kè-chîⁿ;
<sup>16</sup> Siōng-tè tùi goán lāu-pē chhiúⁿ-chhut it-chhè ê châi-bu̍t, hiah-ê chiū-sī goán kap goán kiáⁿ ê.  Taⁿ kìⁿ-nā Siōng-tè só͘ tùi lí kóng-ê, chòe lí khì kiâⁿ.
<sup>17</sup> Ngá-kok chiū khí-lâi, hō͘ i ê kiáⁿ kap bó͘ lóng khiâ lo̍k-tô.
<sup>18</sup> Koh tòa it-chhè ê cheng-siⁿ, kap só͘ chek-chū ê châi-bu̍t, só͘ tit-tio̍h ê cheng-siⁿ, sī tī Pa-tàn-a-lân só͘ tit-tio̍h-ê;  beh khì Ka-lâm tōe, khì i ê lāu-pē Í-sat hia.
<sup>19</sup> Hit-sî La̍h-pan khì chián iûⁿ-mn̂g;  La̍h-kiat thau-the̍h in lāu-pē ke-lāi ê ngó͘-siōng.
<sup>20</sup> Ngá-kok pōe A-lân lâng La̍h-pan, thau-cháu khì, bô kā i kóng.
<sup>21</sup> Chiū tòa it-chhè só͘-ū-ê tô-cháu;  i khí-sin kè hit ê Hô, ǹg Ki-lia̍t soaⁿ khì.
<sup>22</sup> Kàu tē-saⁿ ji̍t, ū lâng kā La̍h-pan kóng, Ngá-kok cháu-khì lah.
<sup>23</sup> I chiū chhōa i ê hiaⁿ-tī saⁿ-kap khì tui-jip;  le̍k-kè chhit-ji̍t ê lō͘-chām, kàu Ki-lia̍t soaⁿ chiah jip-tio̍h.
<sup>24</sup> Mî-sî bîn-bāng-tiong, Siōng-tè kàu A-lân lâng La̍h-pan hia;  kā i kóng, Lí tio̍h sió-sim, m̄-thang kap Ngá-kok kóng-hó kóng-pháiⁿ.
<sup>25</sup> La̍h-pan tui-tio̍h Ngá-kok, Ngá-kok tī hit ê soaⁿ í-keng tah pò͘-pîⁿ;  La̍h-pan kap i ê chèng hiaⁿ-tī, ia̍h tī Ki-lia̍t soaⁿ tah pò͘-pîⁿ.
<sup>26</sup> La̍h-pan kā Ngá-kok kóng, Lí só͘ chòe sī sím-mi̍h sū, lí siáⁿ-sū pōe góa, chiong góa chiah ê cha-bó͘-kiáⁿ chhōa-khì, chhin-chhiūⁿ ēng to-kiàm chhiúⁿ-lia̍h chi̍t-iūⁿ?
<sup>27</sup> Lí siáⁿ-sū àm-chīⁿ cháu, thau-cháu ia̍h bô kā góa kóng;  hō͘ góa thang ēng hoaⁿ-hí, chhiùⁿ-koa, phah-kó͘, tôaⁿ-khîm, sàng lí tò-khì?
<sup>28</sup> Koh bô iông-ún góa kap gōa-sun, cha-bó͘-kiáⁿ chim-chhùi?  lí taⁿ só͘ kiâⁿ sī chin gōng.
<sup>29</sup> Góa ê chhiú pún ū la̍t thang hāi lín;  to̍k-to̍k lín lāu-pē ê Siōng-tè chā-mî kā góa kóng, Lí tio̍h sió-sim, m̄-thang kap Ngá-kok kóng-hó kóng-pháiⁿ.
<sup>30</sup> Taⁿ lí sui-jiân loân-bō͘ lí ê lāu-pē ê ke, put-tek-put tio̍h khì, siáⁿ-sū thau-the̍h góa ê sîn-bêng?
<sup>31</sup> Ngá-kok ìn La̍h-pan kóng, In-ūi góa kiaⁿ, sim-lāi siūⁿ, kóng, Kiaⁿ-liáu lí chiong lí ê cha-bó͘-kiáⁿ tùi góa chhiúⁿ-khì.
<sup>32</sup> Lūn-kàu lí ê sîn-bêng, lí tùi sím-mi̍h lâng chhiau-tio̍h, i chiū tio̍h sí;  tng lán chèng hiaⁿ-tī ê bīn-chêng, lí jīn-khòaⁿ, tī góa chia ū sím-mi̍h mi̍h sī lí-ê, thang the̍h-khì.  In-ūi Ngá-kok m̄-chai La̍h-kiat ū thau-the̍h-in.
<sup>33</sup> La̍h-pan chiū ji̍p Ngá-kok ê pò͘-pîⁿ, Lī-a ê pò͘-pîⁿ, kap nn̄g ê lú-pī ê pò͘-pîⁿ, lóng chhiau-bô;  chiū tùi Lī-a ê pò͘-pîⁿ chhut-lâi, ji̍p La̍h-kiat ê pò͘-pîⁿ.
<sup>34</sup> La̍h-kiat í-keng chiong ngó͘-siōng khǹg tī lo̍k-tô ê oaⁿ-ē, lâi chē tī hit téng-bīn.  La̍h-pan tī i ê pò͘-pîⁿ-lāi sì-kòe bong, lóng chhiau-bô.
<sup>35</sup> La̍h-kiat tùi i ê lāu-pē kóng, Keng-kî tú-á kàu, bōe-ōe khí-lâi tī lí ê bīn-chêng;  kiû góa ê chú bo̍h-tit siū-khì.  La̍h-pan sì-kòe chhē ngó͘-siōng, chhiau lóng bô.
<sup>36</sup> Ngá-kok chiū siū-khì, kap La̍h-pan kè-kàu;  tùi La̍h-pan kóng, Góa ū hoān-tio̍h sím-mi̍h kè-sit, ū sím-mi̍h chōe-ok, lí kéng-jiân jip góa chiah-kín?
<sup>37</sup> Lí piàn-bong góa it-chhè ê ke-si, ū chhiau-tio̍h lín tau sím-mi̍h ke-si chhut lâi?  thang hē tī lí góa ê hiaⁿ-tī ê bīn-chêng;  hō͘ in tī lán nn̄g-lâng ê tiong-kan phòaⁿ-toàn.
<sup>38</sup> Góa kap lí tòa chit jī-cha̍p nî, lí ê mî-iûⁿ-bú, soaⁿ-iûⁿ-bú m̄-bat ū làu-the;  lí iûⁿ-kûn-tiong ê iûⁿ-káng, góa bē-bat chia̍h-i.
<sup>39</sup> Hō͘ iá-siù siong-hāi-ê, góa bô tòa-lâi hō͘ lí;  góa pún-sin chē-gia̍h;  bô lūn ji̍t-sî siū-thau, mî-sî siū-thau, lí lóng tùi góa thó-pê.
<sup>40</sup> Góa ji̍t-sî hō͘ ji̍t pha̍k, mî-sî hō͘ sng tàng, lóng bōe-kò͘-tit khùn, góa siông-siông sī án-ni.
<sup>41</sup> Góa chit jī-cha̍p-nî tī lí ê ke, ūi-tio̍h lí nn̄g ê cha-bó͘-kiáⁿ, kā lí chòe-kang cha̍p-sì nî;  ūi-tio̍h lí ê iûⁿ-kûn la̍k nî;  lí cha̍p-pái kóe-ōaⁿ góa ê kang-chîⁿ.
<sup>42</sup> Nā m̄-sī ū góa ê pē ê Siōng-tè, chiū-sī A-pek-la̍h-hán ê Siōng-tè, koh sī Í-sat só͘ kiaⁿ-ùi-ê, kap góa tī-teh;  lí taⁿ ún-tàng hō͘ góa khang-chhiú khì.  Siōng-tè khòaⁿ-kìⁿ góa ê khó͘-chêng, kap góa ê lô-lo̍k, chiah tī chā-mî chek-pī lí.
<sup>43</sup> La̍h-pan ìn Ngá-kok kóng, Chiah ê cha-bó͘-kiáⁿ sī góa ê cha-bó͘-kiáⁿ;  chiah ê gín-á sī góa ê gín-á;  chiah ê iûⁿ-kûn ia̍h sī góa ê iûⁿ-kûn;  hoān-nā lí só͘ khòaⁿ-kìⁿ-ê, lóng sī góa ê;  góa ê cha-bó͘-kiáⁿ, kap in só͘ siⁿ ê gín-á;  kin-á-ji̍t góa ōe kā in chòe sím-mi̍h?
<sup>44</sup> Taⁿ lâi, lán nn̄g-lâng thang lâi li̍p-iok, tī lí góa ê tiong-kan chòe chèng-kù.
<sup>45</sup> Ngá-kok chhú chio̍h, khiā chòe thiāu.
<sup>46</sup> Ngá-kok tùi chiah ê hiaⁿ-tī kóng, Lín tio̍h khioh chio̍h-thâu;  in chiū chiong chio̍h-thâu khioh lâi thia̍p kui-tui;  tāi-ke chiū tī hit tui ê piⁿ-á chia̍h.
<sup>47</sup> La̍h-pan miâ i kiò I-ka-ní-sat-khap-tō͘-tha;  Ngá-kok miâ i kiò Ka-lūi-tek.
<sup>48</sup> La̍h-pan kóng, Kin-á-ji̍t chit ê chio̍h-tui chòe lí góa tiong-kan ê chèng-kù.  In-ūi án-ni, miâ i kiò Ka-lūi-tek;
<sup>49</sup> iā kiò-chòe Bí-su-pa;  chiū-sī kóng, Lán tāi-ke lī-pia̍t í-āu, goān Iâ-hô-hoa tī lí góa ê tiong-kan kàm-chhat.
<sup>50</sup> Lí nā khó͘-chhó͘ góa ê cha-bó͘-kiáⁿ, koh tī góa ê cha-bó͘-kiáⁿ í-gōa lēng-gōa chhōa-bó͘, sui-jiân bô lâng kap lán tī-teh, ū Siōng-tè tī lí góa ê tiong-kan chòe kan-chèng.
<sup>51</sup> La̍h-pan koh tùi Ngá-kok kóng, Lí khòaⁿ chit tui chio̍h, lí khòaⁿ chit ki thiāu;  chiū-sī góa só͘ hē tī lí góa ê tiong-kan-ê.
<sup>52</sup> Chit tui chio̍h chòe kan-chèng, chit ki thiāu chòe kan-chèng;  góa bô beh kè chit tui chio̍h khì hāi lí, lí iā m̄-thang kè chit tui chio̍h kap thiāu, lâi hāi góa.
<sup>53</sup> Goān A-pek-la̍h-hán ê Siōng-tè, Ná-ho̍k ê Siōng-tè, in lāu-pē ê Siōng-tè, tī lí góa ê tiong-kan phòaⁿ-toàn.  Ngá-kok chiū kí in lāu-pē Í-sat só͘ kiaⁿ-ùi ê Siōng-tè lâi chiù-chōa.
<sup>54</sup> Ngá-kok tī soaⁿ-ni̍h hiàn-chè, chhiáⁿ i hiah ê hiaⁿ-tī lâi chia̍h;  in chia̍h-liáu, chiū tī soaⁿ-ni̍h hioh-mî.
<sup>55</sup> La̍h-pan thàu-chá khí-lâi, kap i ê gōa-sun, kap i ê cha-bó͘-kiáⁿ chim-chhùi, kā in chiok-hok;  chiū khí-sin tò-khì ka-kī ê só͘-chāi.

</p></div></div><div class="p_outer"><div class="p_left"> <div class="chap">=== 創世記 · 第 32 章 ===</div><p>
<sup>1</sup> 雅各koh行伊ê路，上帝ê使者tú-tio̍h伊。
<sup>2</sup> 雅各看見in，就講，這是上帝ê軍隊；所以名hit所在叫Má-khap-liām。
<sup>3</sup> 雅各差人事先去Se-jíⁿ ê地，Í-tong ê田，見伊ê兄以掃。
<sup>4</sup> 吩咐in講，Lín kā我ê主以掃講，你ê奴僕雅各án-ni講，我tī拉班hia寄居，tòa到今á日。
<sup>5</sup> 我有牛、驢、羊群、奴僕、女婢；taⁿ差人來報我ê主，ài得tī你ê面前得tio̍h恩典。
<sup>6</sup> 所差ê人tò來雅各hia講，阮到你ê兄以掃hia，伊tú-tú teh來beh迎接你；koh有四百人kap伊來。
<sup>7</sup> 雅各大驚koh擘腹；將hiah-ê kap伊相kap tī-teh ê人，kap羊群、牛群、駱駝，分做兩隊；
<sup>8</sup> 講，以掃若來攻擊chit隊，chhun-ê hit隊iáu thang逃走。
<sup>9</sup> 雅各koh講，我ê祖，亞伯拉罕ê上帝，我ê父以撒ê上帝，耶和華ah，你bat對我講，tò去你ê本地本族，我beh好款待你。
<sup>10</sup> 你對你ê奴僕所施一切ê慈愛kap一切ê誠實，就至微細ê我也bōe堪得得tio̍h；我前kia̍h我ê柺á，過chit-ê約旦河；taⁿ我已經成做兩隊。
<sup>11</sup> 求你救我脫離我ê兄以掃ê手；因為我驚伊，驚了伊來thâi死我kap in 母kiáⁿ。
<sup>12</sup> 你也bat講，我的確beh好款待你；hō͘你ê後裔親像海邊ê沙，chōe到bōe算得。
<sup>13</sup> Hit暝雅各歇tī-hia；就tī伊所有ê物ê內面，揀出禮物，beh送伊ê兄以掃；
<sup>14</sup> 山羊母兩百隻，山羊公二十隻，綿羊母兩百隻，綿羊公二十隻；
<sup>15</sup> 駱駝母kap食奶ê kiáⁿ三十隻，牛母四十隻，牛káng十隻，驢母二十隻，驢kiáⁿ十隻。
<sup>16</sup> 各樣另外一群，交代奴僕；kā奴僕講，Lín事先我去，hō͘ ta̍k群有相離。
<sup>17</sup> Koh吩咐做頭ê，講，我ê兄以掃tú-tio̍h你ê時，若問你講，你是甚麼人ê？beh去tah-lo̍h？你頭前hiah-ê chī-chūi ê？
<sup>18</sup> 你tio̍h講，是你ê奴僕雅各ê；是beh送我ê主以掃ê禮物；現在伊本身亦tī阮ê後面。
<sup>19</sup> Koh吩咐第二第三，kap一切趕kui群cheng-siⁿ ê人，講，Lín tú-tio̍h以掃ê時，亦tio̍h照án-ni kā伊講。
<sup>20</sup> Koh lín亦tio̍h講，你ê奴僕雅各tī阮ê後面。因為雅各家己phah算講，我用tī我頭前去ê禮物來改伊ê恨；然後我見tio̍h伊ê面，kiám-chhái伊接納我。
<sup>21</sup> Tùi án-ni，禮物先行；hit暝雅各歇tī隊中。
<sup>22</sup> 伊暝時起來，chhōa伊兩個bó͘，兩個女婢，kap十一個kiáⁿ，lóng 過Ngá-po̍k ê渡頭。
<sup>23</sup> 事先hō͘ in過溪；凡所有ê亦hō͘ in過。
<sup>24</sup> 只有chhun雅各家己tī-teh；有一人來kap伊相ián，到tī天phú光。
<sup>25</sup> Hit人看bōe贏伊；就siàn雅各ê大腿臼；相ián ê時，雅各ê大腿臼choa̍h-tio̍h。
<sup>26</sup> Hit人講，天beh光lah，tio̍h放我去。雅各講，你若無kā我祝福，m̄放你去。
<sup>27</sup> Hit人講，你名做甚麼？伊講，我名做雅各。
<sup>28</sup> Hit人講，你ê名無beh koh叫雅各，beh叫做以色列；因為你kap上帝kap人鬥輸贏，lóng得tio̍h khah贏。
<sup>29</sup> 雅各問伊講，請將你ê名kā我講。Hit人應講，Mih-sái問我ê名？就tī-hia kā伊祝福。
<sup>30</sup> 雅各名hit所在叫Piān-í-lī，因為講，我當頭對面見tio̍h上帝，我ê性命iáu得tio̍h保全。
<sup>31</sup> 日tú-á出，雅各經過Piān-í-lī；伊ê大腿已經pái。
<sup>32</sup> 所以chiah-ê以色列人無食大腿頭ê筋，到tī今á日；因為hit人siàn雅各腿臼ê大筋。

</p></div><div class="p_right"><div class="chap">=== 創世記 · 第 32 章 ===</div><p>
<sup>1</sup> Ngá-kok koh kiâⁿ i ê lō͘, Siōng-tè ê sù-chiá tú-tio̍h i.
<sup>2</sup> Ngá-kok khòaⁿ-kìⁿ in, chiū kóng, Che sī Siōng-tè ê kun-tūi;  só͘-í miâ hit só͘-chāi kiò Má-khap-liām.
<sup>3</sup> Ngá-kok chhe lâng tāi-seng khì Se-jíⁿ ê tōe, Í-tong ê chhân, kìⁿ i ê hiaⁿ Í-sò.
<sup>4</sup> Hoan-hù in kóng, Lín kā góa ê chú Í-sò kóng, Lí ê lô͘-po̍k Ngá-kok án-ni kóng, Góa tī La̍h-pan hia kià-ku, tòa kàu kin-á-ji̍t.
<sup>5</sup> góa ū gû, lû, iûⁿ-kûn, lô͘-po̍k, lú-pī;  taⁿ chhe lâng lâi pò góa ê chú, ài tit tī lí ê bīn-chêng tit-tio̍h un-tián.
<sup>6</sup> Só͘ chhe ê lâng tò-lâi Ngá-kok hia kóng, Goán kàu lí ê hiaⁿ Í-sò hia, i tú-tú teh lâi beh ngiâ-chih lí;  koh ū sì-pah lâng kap i lâi.
<sup>7</sup> Ngá-kok tōa kiaⁿ koh peh-pak;  chiong hiah-ê kap i saⁿ-kap tī-teh ê lâng, kap iûⁿ-kûn, gû-kûn, lo̍k-tô, pun chòe nn̄g tūi;
<sup>8</sup> kóng, Í-sò nā lâi kong-kek chit-tūi, chhun-ê hit-tūi iáu thang tô-cháu.
<sup>9</sup> Ngá-kok koh kóng, Góa ê chó͘, A-pek-la̍h-hán ê Siōng-tè, góa ê pē Í-sat ê Siōng-tè, Iâ-hô-hoa ah, Lí bat tùi góa kóng, Tò-khì lí ê pún-tōe pún-cho̍k,  Góa beh hó khoán-thāi lí.
<sup>10</sup> Lí tùi lí ê lô͘-po̍k só͘ si it-chhè ê chû-ài kap it-chhè ê sêng-si̍t, chiū chì-bî-sòe ê góa iā bōe kham-tit tit-tio̍h; góa chêng kia̍h góa ê koáiⁿ-á, kè chit ê Iok-tàn hô; taⁿ góa í-keng chiâⁿ-chòe nn̄g-tūi.
<sup>11</sup> Kiû Lí kiù góa thoat-lī góa ê hiaⁿ Í-sò ê chhiú;  in-ūi góa kiaⁿ i, kiaⁿ-liáu i lâi thâi-sí góa kap in bú-kiáⁿ.
<sup>12</sup> Lí iā bat kóng, Góa tek-khak beh hó khoán-thāi lí;  hō͘ lí ê hō͘-è chhin-chhiūⁿ hái-piⁿ ê soa, chōe kàu bōe-sǹg-tit.
<sup>13</sup> Hit-mî Ngá-kok hioh tī-hia;  chiū tī i só͘ ū ê mi̍h ê lāi-bīn, kéng-chhut lé-mi̍h, beh sàng i ê hiaⁿ Í-sò;
<sup>14</sup> soaⁿ-iûⁿ-bú nn̄g-pah chiah, soaⁿ-iûⁿ-kang jī-cha̍p chiah, mî-iûⁿ-bú nn̄g-pah chiah, mî-iûⁿ-kang jī-cha̍p chiah;
<sup>15</sup> lo̍k-tô-bú kap chia̍h-ni ê kiáⁿ saⁿ-cha̍p chiah, gû-bú sì-cha̍p chiah, gû-káng cha̍p chiah, lû-bú jī-cha̍p chiah, lû-kiáⁿ cha̍p-chiah.
<sup>16</sup> Kok-iūⁿ lēng-gōa chi̍t-kûn, kau-tài lô͘-po̍k;  kā lô͘-po̍k kóng, Lín tāi-seng góa khì, hō͘ ta̍k-kûn ū saⁿ-lī.
<sup>17</sup> Koh hoan-hù chòe-thâu-ê, kóng, Góa ê hiaⁿ Í-sò tú-tio̍h lí ê sî, nā mn̄g lí kóng, Lí sī sím-mi̍h lâng ê?  beh khì tah-lo̍h?  lí thâu-chêng hiah-ê chī-chūi ê?
<sup>18</sup> lí tio̍h kóng, Sī lí ê lô͘-po̍k Ngá-kok ê;  sī beh sàng góa ê chú Í-sò ê lé-mi̍h;  hiān-chāi i pún-sin ia̍h tī goán ê āu-bīn.
<sup>19</sup> Koh hoan-hù tē-jī tē-saⁿ, kap it-chhè kóaⁿ kui-kûn cheng-siⁿ ê lâng, kóng, Lín tú-tio̍h Í-sò ê sî, ia̍h tio̍h chiàu án-ni kā i kóng.
<sup>20</sup> Koh lín ia̍h tio̍h kóng, Lí ê lô͘-po̍k Ngá-kok tī goán ê āu-bīn.  In-ūi Ngá-kok ka-kī phah-sǹg kóng, Góa ēng tī góa thâu-chêng khì ê lé-mi̍h lâi kóe i ê hūn;  jiân-āu góa kìⁿ-tio̍h i ê bīn, kiám-chhái i chiap-la̍p góa.
<sup>21</sup> Tùi án-ni, lé-mi̍h seng kiâⁿ;  hit-mî Ngá-kok hioh tī tūi-tiong.
<sup>22</sup> I mî-sî khí-lâi, chhōa i nn̄g ê bó͘, nn̄g ê lú-pī, kap cha̍p-it ê kiáⁿ, lóng kè Ngá-po̍k ê tō͘-thâu.
<sup>23</sup> Tāi-seng hō͘ in kè-khoe;  hoān só͘-ū-ê ia̍h hō͘ in kè.
<sup>24</sup> Chí-ū chhun Ngá-kok ka-kī tī-teh;  ū chi̍t-lâng lâi kap i saⁿ-ián, kàu tī thiⁿ-phú-kng.
<sup>25</sup> Hit-lâng khòaⁿ bōe iâⁿ-i; chiū siàn Ngá-kok ê tōa-thúi-khū;  saⁿ-ián ê sî, Ngá-kok ê tōa-thúi-khū choa̍h-tio̍h.
<sup>26</sup> Hit-lâng kóng, Thiⁿ beh kng lah, tio̍h pàng góa khì.  Ngá-kok kóng, Lí nā bô kā góa chiok-hok, m̄ pàng lí khì.
<sup>27</sup> Hit-lâng kóng, Lí miâ chòe sím-mi̍h?  i kóng, Góa miâ chòe Ngá-kok.
<sup>28</sup> Hit-lâng kóng, Lí ê miâ bô beh koh kiò Ngá-kok, beh kiò-chòe Í-sek-lia̍t;  in-ūi lí kap Siōng-tè kap lâng tàu su-iâⁿ, lóng tit-tio̍h khah-iâⁿ.
<sup>29</sup> Ngá-kok mn̄g i kóng, Chhiáⁿ chiong lí ê miâ kā góa kóng.  Hit lâng ìn kóng, Mih-sái mn̄g góa ê miâ?  chiū tī-hia kā i chiok-hok.
<sup>30</sup> Ngá-kok miâ Hit só͘-chāi kiò Piān-í-lī, in-ūi kóng, Góa tng-thâu tùi-bīn kìⁿ-tio̍h Siōng-tè, góa ê sìⁿ-miā iáu tit-tio̍h pó-choân.
<sup>31</sup> Ji̍t tú-á chhut, Ngá-kok keng-kè Piān-í-lī;  i ê tōa-thúi í-keng pái.
<sup>32</sup> Só͘-í chiah ê Í-sek-lia̍t lâng bô chia̍h tōa-thúi-thâu ê kun, kàu tī kin-á-ji̍t;  in-ūi hit-lâng siàn Ngá-kok thúi-khū ê tōa-kun.

</p></div></div><div class="p_outer"><div class="p_left"> <div class="chap">=== 創世記 · 第 33 章 ===</div><p>
<sup>1</sup> 雅各kia̍h目看，看見以掃來；koh有四百人kap伊來。伊就將hiah-ê gín-á分開，交hō͘利亞，交hō͘拉結，交hō͘兩個女婢。
<sup>2</sup> 將女婢kap in ê kiáⁿ排tī頭前，利亞kap伊ê kiáⁿ排tī後面，拉結kap約瑟排tī路尾。
<sup>3</sup> 伊本身tī in ê頭前過去，連連七pái仆tī地裡，chiah óa近伊ê兄。
<sup>4</sup> 以掃走來迎接伊，將伊抱teh，koh lám伊ê頷頸，chim伊；兩人就啼哭。
<sup>5</sup> 以掃kia̍h目看見婦人人kap gín-á，就講，Chiah-ê kap你同行ê是chī-chūi？雅各講，Chiah-ê gín-á是上帝施恩hō͘你ê奴僕ê。
<sup>6</sup> Tùi hit-tia̍p，兩個女婢，kap in ê gín-á，進前來拜。
<sup>7</sup> 利亞kap伊ê gín-á亦進前來拜；路尾約瑟kap拉結亦進前來拜。
<sup>8</sup> 以掃講，我所tú-tio̍h kui群 ê cheng-siⁿ，你是甚麼意思？雅各講，是beh tī我ê主ê面前得tio̍h恩典。
<sup>9</sup> 以掃講，小弟ah，我ê已經夠額，你ê猶原歸你。
<sup>10</sup> 雅各講，莫án-ni，我若tī你ê面前得tio̍h恩典，求你tùi我ê手收我ê禮物；因為我見tio̍h你ê面，親像見tio̍h上帝ê面，你亦接納我；
<sup>11</sup> 求你收我帶來hō͘你ê禮物；因為上帝恩典我，hō͘我充足；逼伊，然後收。
<sup>12</sup> 以掃講，咱起身來去，我做頭行。
<sup>13</sup> 雅各對伊講，我ê主知chiah-ê gín-á軟chiáⁿ，牛羊亦tú-á生；若做一日趕，kui群lóng beh死。
<sup>14</sup> 求我ê主tī奴僕ê頭前行，我beh照tī我面前kui群 cheng-siⁿ ê力量，亦照gín-á ê力量，慢慢進前，行到Se-jíⁿ，到我ê主hia。
<sup>15</sup> 以掃講，容允我將tè我ê人留幾個kap你做陣。雅各講，Mih-sái án-ni？Tī我ê主ê面前得tio̍h恩典就好。
<sup>16</sup> Hit日以掃起身，照原路tò去Se-jíⁿ。
<sup>17</sup> 雅各行到Sò͘-kat，tī-hia為本身起厝，為cheng-siⁿ搭草寮；所以名hit所在做Sò͘-kat。
<sup>18</sup> 雅各tùi Pa-tàn-a-lân tò來ê時，平安到迦南地ê示劍城；tī城ê面前搭布棚。
<sup>19</sup> 用一百塊銀，tùi示劍ê老父Hap-boat ê kiaⁿ孫，買伊搭布棚hit塊地；
<sup>20</sup> tī-hia起一座壇，kā伊號名叫I-lī I-lô-i以色列。

</p></div><div class="p_right"><div class="chap">=== 創世記 · 第 33 章 ===</div><p>
<sup>1</sup> Ngá-kok kia̍h-ba̍k khòaⁿ,  khòaⁿ-kìⁿ Í-sò lâi;  koh ū sì-pah lâng kap i lâi.  I chiū chiong hiah ê gín-á pun-khui, kau hō͘ Lī-a, kau hō͘ La̍h-kiat, kau hō͘ nn̄g ê lú-pī.
<sup>2</sup> Chiong lú-pī kap in ê kiáⁿ pâi tī thâu-chêng, Lī-a kap i ê kiáⁿ pâi tī āu-bīn, La̍h-kiat kap Iok-sek pâi tī lō͘-bé.
<sup>3</sup> I pún-sin tī in ê thâu-chêng kè-khì, liân-liân chhit-pái phak tī tōe-ni̍h, chiah óa-kūn i ê hiaⁿ.
<sup>4</sup> Í-sò cháu-lâi ngiâ-chih i, chiong i phō-teh, koh lám i ê ām-kún, chim i;  nn̄g-lâng chiū thî-khàu.
<sup>5</sup> Í-sò kia̍h-ba̍k khòaⁿ-kìⁿ hū-jîn-lâng kap gín-á, chiū kóng, Chiah-ê kap lí tâng-kiâⁿ-ê sī chī-chūi?  Ngá-kok kóng, Chiah ê gín-á sī Siōng-tè si-un hō͘ lí ê lô͘-po̍k-ê.
<sup>6</sup> Tùi hit-tia̍p nn̄g ê lú-pī, kap in ê gín-á, chìn-chêng lâi pài.
<sup>7</sup> Lī-a kap i ê gín-á ia̍h chìn-chêng lâi pài;  lō͘-bé Iok-sek kap La̍h-kiat ia̍h chìn-chêng lâi pài.
<sup>8</sup> Í-sò kóng, Góa só͘ tú-tio̍h kui-kûn ê cheng-siⁿ, lí sī sím-mi̍h ì-sù?  Ngá-kok kóng, Sī beh tī góa ê chú ê bīn-chêng tit-tio̍h un-tián.
<sup>9</sup> Í-sò kóng, Sió-tī ah, góa-ê í-keng kàu-gia̍h, lí-ê iû-goân kui lí.
<sup>10</sup> Ngá-kok kóng, Bo̍h án-ni, góa nā tī lí ê bīn-chêng tit-tio̍h un-tián, kiû lí tùi góa ê chhiú siu góa ê lé-mi̍h;  in-ūi góa kìⁿ-tio̍h lí ê bīn, chhin-chhiūⁿ kìⁿ-tio̍h Siōng-tè ê bīn, lí ia̍h chiap-la̍p góa;
<sup>11</sup> kiû lí siu góa tòa-lâi hō͘ lí ê lé-mi̍h;  in-ūi Siōng-tè un-tián góa, hō͘ góa chhiong-chiok;  pek-i, jiân-āu siu.
<sup>12</sup> Í-sò kóng, Lán khí-sin lâi khì, góa chòe-thâu kiâⁿ.
<sup>13</sup> Ngá-kok tùi i kóng, góa ê chú chai chiah ê gín-á nńg-chiáⁿ, gû-iûⁿ ia̍h tú-á siⁿ;  nā chòe chi̍t-ji̍t kóaⁿ, kui-kûn lóng beh sí.
<sup>14</sup> Kiû góa ê chú tī lô͘-po̍k ê thâu-chêng kiâⁿ, góa beh chiàu tī góa bīn-chêng kui-kûn cheng-siⁿ ê le̍k-liōng, ia̍h chiàu gín-á ê le̍k-liōng, bān-bān chìn-chêng, kiâⁿ kàu Se-jíⁿ, kàu góa ê chú hia.
<sup>15</sup> Í-sò kóng, Iông-ún góa chiong tè góa ê lâng lâu kúi-ê kap lí chòe-tīn.  Ngá-kok kóng, Mih-sái án-ni?  tī góa ê chú ê bīn-chêng tit-tio̍h un-tián chiū hó.
<sup>16</sup> Hit-ji̍t Í-sò khí-sin, chiàu goân-lō͘ tò-khì Se-jíⁿ.
<sup>17</sup> Ngá-kok kiâⁿ kàu Sò͘-kat, tī-hia ūi pún-sin khí-chhù, ūi cheng-siⁿ tah chháu-liâu;  só͘-í miâ hit só͘-chāi chòe Sò͘-kat.
<sup>18</sup> Ngá-kok tùi Pa-tàn-a-lân tò-lâi ê sî, pêng-an kàu Ka-lâm tōe ê Sī-kiàm siâⁿ;  tī siâⁿ ê bīn-chêng tah pò͘-pîⁿ.
<sup>19</sup> Ēng chi̍t-pah tè gûn, tùi Sī-kiàm ê lāu-pē Hap-boat ê kiáⁿ-sun, bóe i tah pò͘-pîⁿ hit tè tōe;
<sup>20</sup> tī-hia khí chi̍t chō tôaⁿ, kā i hō miâ kiò I-lī I-lô-i Í-sek-lia̍t.

</p></div></div><div class="p_outer"><div class="p_left"> <div class="chap">=== 創世記 · 第 34 章 ===</div><p>
<sup>1</sup> 利亞kā雅各所生ê cha-bó͘-kiáⁿ，Tí-ná，出去beh見hit所在ê cha-bó͘-gín-á。
<sup>2</sup> Hit所在ê bo̍k-pek Hi-bī人Hap-boat ê kiáⁿ示劍看見伊；就khiú伊，kap伊相kap睏，凌辱伊。
<sup>3</sup> 伊ê心戀慕雅各ê cha-bó͘-kiáⁿ Tí-ná；疼chit-ê cha-bó͘-kiáⁿ，用好話安慰伊。
<sup>4</sup> 示劍kā伊ê老父Hap-boat，講，求你kā我聘chit-ê cha-bó͘-gín-á做bó͘。
<sup>5</sup> 雅各聽見伊phah lâ-sâm伊ê cha-bó͘-kiáⁿ Tí-ná；hit時伊hiah-ê kiáⁿ kap伊ê cheng-siⁿ tī山裡；雅各靜靜無做聲，thèng候in tò來。
<sup>6</sup> 示劍ê老父，Hap-boat，出來見雅各，beh kap伊講話。
<sup>7</sup> 雅各hiah-ê kiáⁿ聽見chit-ê tāi-chì，就tùi山裡tò來，ta̍k-ê m̄甘願，十分受氣；因為示劍tī以色列做出見笑ê tāi-chì，kap雅各ê cha-bó͘-kiáⁿ相kap睏；這本是m̄應該做ê事。
<sup>8</sup> Hap-boat kap in參詳講，我ê kiáⁿ示劍ê心欣慕lín ê cha-bó͘-gín-á；求lín將伊hō͘我ê kiáⁿ做bó͘。
<sup>9</sup> Lín kap阮大家結親；lín thang將lín ê cha-bó͘-kiáⁿ hō͘阮，lín亦thang娶阮ê cha-bó͘-kiáⁿ。
<sup>10</sup> Lín kap阮相kap khiā起；地tī lín ê面前，lín tòa chia khiā，做seng-lí，建置產業。
<sup>11</sup> 示劍對cha-bó͘-gín-á ê老父kap伊ê兄弟講，願tī你ê面前得tio̍h恩典；lín所對我講ê我beh hō͘ lín。
<sup>12</sup> chhut-chāi lín beh tùi我討jōa-chōe聘金，kap禮物，我的確照lín所講ê hō͘ lín；只有ài lín用cha-bó͘-gín-á hō͘我做bó͘。
<sup>13</sup> 雅各hiah-ê kiáⁿ，因為示劍phah lâ-sâm in ê小妹Tí-ná，就用奸詐ê話來應示劍，kap伊ê老父，Hap-boat，對in講，
<sup>14</sup> 將阮ê小妹hō͘無受割禮ê人做bó͘，這ê tāi-chì阮bōe做得；因為he是阮ê見笑。
<sup>15</sup> Lín所有ê ta-po͘人，若lóng受割禮親像阮一樣，有chí一項chiah thang應允lín；
<sup>16</sup> 阮就將阮ê cha-bó͘-kiáⁿ hō͘ lín，阮亦chhōa lín ê cha-bó͘-kiáⁿ；阮就kap lín相kap tòa，成做一個百姓。
<sup>17</sup> 設使lín m̄聽阮ê話來受割禮，阮就tòa阮ê小妹來去。
<sup>18</sup> Hap-boatkap伊ê kiáⁿ示劍，歡喜in ê話。
<sup>19</sup> Hit-ê少年人做chit-ê tāi-chì，lóng無延chhiân；因為伊疼雅各ê cha-bó͘-kiáⁿ；koh伊tī in老父ê家第一尊貴。
<sup>20</sup> Hap-boat，kap伊ê kiáⁿ示劍，來到本城ê門口，kā本城ê人講，
<sup>21</sup> Chiah-ê人kap咱和好；m̄值tio̍h chún in tī chit-ê地khiā起，做seng-lí；koh chit-ê地亦開闊，ōe容允得in；咱thang chhōa in ê cha-bó͘-kiáⁿ做bó͘，亦thang將咱ê cha-bó͘-kiáⁿ 過hō͘ in。
<sup>22</sup> 獨獨tio̍h有一項，hiah-ê chiah beh允咱，kap咱khiā起，成做一個百姓；就是咱中間所有ê ta-po͘人lóng tio̍h受割禮，親像in受割禮一樣。
<sup>23</sup> 伊ê牛，羊，財產，kap一切ê cheng-siⁿ，kiám無lóng歸tī咱mah？只有tioh8un2-in，in就beh kap咱tòa。
<sup>24</sup> 見若tùi城門出來ê人lóng聽thàn hap-boat kap伊ê kiáⁿ示劍ê話；tùi án-ni見若tùi城門出來ê ta-po͘人lóng受割禮。
<sup>25</sup> 到第三日，眾人當teh痛疼ê時，雅各兩個kiáⁿ，就是Tí-ná ê兄西門kap利未，lóng kia̍h刀，thàn人無tiuⁿ-tî，來到城內，thâi死lóng總ê ta-po͘人。
<sup>26</sup> 也用刀thâi死Hap-boat kap伊ê kiáⁿ示劍；chhōa tí-ná tùi示劍ê厝出來，就去。
<sup>27</sup> 雅各hiah-ê kiáⁿ，為tio̍h in小妹受phah lâ-sâm，就來到受thâi ê人hia，搶劫in ê城。
<sup>28</sup> 搶in ê羊群，牛群，kap驢；以及城內kap 田裡所有ê。
<sup>29</sup> Koh將in一切ê貨物錢財，一切ê gín-á kap婦人人，以及ta̍k tè厝所有ê，lóng搶，掠就去。
<sup>30</sup> 雅各kā西門kap利未講，Lín連累我，hō͘我tī chit所在khiā起ê百姓ê中間，就是tī迦南人kap Pí-lī-sé人ê中間有臭名。Koh我ê人額少；in的確聚集來攻擊我，phah我；我kap全家ê人lóng會滅無。
<sup>31</sup> In講，伊kiám thang款待阮小妹親像娼妓mah？

</p></div><div class="p_right"><div class="chap">=== 創世記 · 第 34 章 ===</div><p>
<sup>1</sup> Lī-a kā Ngá-kok só͘ siⁿ ê cha-bó͘-kiáⁿ, Tí-ná, chhut-khì beh kìⁿ hit só͘-chāi ê cha-bó͘-gín-á.
<sup>2</sup> Hit só͘-chāi ê bo̍k-pek Hi-bī lâng Hap-boat ê kiáⁿ Sī-kiàm khòaⁿ-kìⁿ i;  chiū khiú-i, kap i saⁿ-kap khùn, lêng-jio̍k i.
<sup>3</sup> I ê sim loân-bō͘ Ngá-kok ê cha-bó͘-kiáⁿ Tí-ná;  thiàⁿ chit ê cha-bó͘-kiáⁿ, ēng hó-ōe an-ùi i.
<sup>4</sup> Sī-kiàm kā i ê lāu-pē Hap-boat, kóng, Kiû lí kā góa phèng chit ê cha-bó͘-gín-á chòe-bó͘.
<sup>5</sup> Ngá-kok thiaⁿ-kìⁿ i phah lah-sap i ê cha-bó͘-kiáⁿ Tí-ná;  hit-sî i hiah ê kiáⁿ kap i ê cheng-siⁿ tī soaⁿ-ni̍h;  Ngá-kok chēng-chēng bô chòe siaⁿ,  thèng-hāu in tò-lâi.
<sup>6</sup> Sī-kiàm ê lāu-pē, Hap-boat, chhut-lâi kìⁿ Ngá-kok, beh kap i kóng-ōe.
<sup>7</sup> Ngá-kok hiah ê kiáⁿ thiaⁿ-kìⁿ chit ê tāi-chì, chiū tùi soaⁿ-ni̍h tò-lâi, ta̍k-ê m̄ kam-goān, cha̍p-hun siū-khì;  in-ūi Sī-kiàm tī Í-sek-lia̍t chòe chhut kiàn-siàu ê tāi-chì, kap Ngá-kok ê cha-bó͘-kiáⁿ saⁿ-kap khùn;  che pún sī m̄ eng-kai chòe ê sū.
<sup>8</sup> Hap-boat kap in chham-siông kóng, Góa ê kiáⁿ Sī-kiàm ê sim him-bō͘ lín ê cha-bó͘-gín-á;  kiû lín chiong i hō͘ góa ê kiáⁿ chòe-bó͘.
<sup>9</sup> Lín kap goán tāi-ke kiat-chhin;  lín thang chiong lín ê cha-bó͘-kiáⁿ hō͘ goán, lín ia̍h thang chhōa goán ê cha-bó͘-kiáⁿ.
<sup>10</sup> Lín kap goán saⁿ-kap khiā-khí;  tōe tī lín ê bīn-chêng, lín tòa chia khiā, chòe seng-lí, kiàn-tì sán-gia̍p.
<sup>11</sup> Sī-kiàm tùi cha-bó͘-gín-á ê lāu-pē kap i ê hiaⁿ-tī kóng, Goān tī lí ê bīn-chêng tit-tio̍h un-tián;  lín só͘ tùi góa kóng-ê góa beh hō͘ lín.
<sup>12</sup> Chhut-chāi lín beh tùi góa thó jōa-chōe phèng-kim, kap lé-mi̍h, góa tek-khak chiàu lín só͘ kóng-ê hō͘ lín;  chí-ū ài lín ēng cha-bó͘-gín-á hō͘ góa chòe-bó͘.
<sup>13</sup> Ngá-kok hiah ê kiáⁿ, in-ūi Sī-kiàm phah lah-sap in ê sió-bē Tí-ná, chiū ēng kan-chà ê ōe lâi ìn Sī-kiàm, kap i ê lāu-pē, Hap-boat, tùi in kóng,
<sup>14</sup> Chiong goán ê sió-bē hō͘ bô siū kat-lé ê lâng chòe-bó͘, che ê tāi-chì goán bōe-chòe-tit;  in-ūi he sī goán ê kiàn-siàu.
<sup>15</sup> Lín só͘ ū ê ta-po͘-lâng, nā lóng siū kat-lé chhin-chhiūⁿ goán chi̍t-iūⁿ, ū chí chi̍t-hāng chiah thang èng-ún lín;
<sup>16</sup> goán chiū chiong goán ê cha-bó͘-kiáⁿ hō͘ lín, goán ia̍h chhōa lín ê cha-bó͘-kiáⁿ;  goán chiū kap lín saⁿ-kap tòa, chiâⁿ-chòe chi̍t ê peh-sìⁿ.
<sup>17</sup> Siat-sú lín m̄-thiaⁿ goán ê ōe lâi siū kat-lé, goán chiū tòa goán ê sió-bē lâi khì.
<sup>18</sup> Hap-boat kap i ê kiáⁿ Sī-kiàm, hoaⁿ-hí in ê ōe.
<sup>19</sup> Hit ê siàu-liân lâng chòe chit ê tāi-chì, lóng bô iân-chhiân;  in-ūi i thiàⁿ Ngá-kok ê cha-bó͘-kiáⁿ;  koh i tī in lāu-pē ê ke tē-it chun-kùi.
<sup>20</sup> Hap-boat, kap i ê kiáⁿ Sī-kiàm, lâi kàu pún-siâⁿ ê mn̂g-kháu, kā pún-siâⁿ ê lâng kóng,
<sup>21</sup> Chiah ê lâng kap lán hô-hó;  m̄-ta̍t-tio̍h chún in tī chit ê tōe khiā-khí, chòe seng-lí;  koh chit ê tōe ia̍h khui-khoah, ōe iông-ún-tit in;  lán thang chhōa in ê cha-bó͘-kiáⁿ chòe-bó͘, ia̍h thang chiong lán ê cha-bó͘-kiáⁿ kè hō͘ in.
<sup>22</sup> To̍k-to̍k tio̍h ū chi̍t-hāng, hiah-ê chiah beh ún lán, kap lán khiā-khí, chiâⁿ-chòe chi̍t ê peh-sìⁿ;  chiū-sī lán tiong-kan só͘ ū ê ta-po͘-lâng lóng tio̍h siū kat-lé, chhin-chhiūⁿ in siū kat-lé chi̍t-iūⁿ.
<sup>23</sup> I ê gû, iûⁿ, châi-sán, kap it-chhè ê cheng-siⁿ, kiám bô lóng kui tī lán mah?  chí-ū tio̍h ún-in, in chiū beh kap lán tòa.
<sup>24</sup> Kìⁿ-nā tùi siâⁿ-mn̂g chhut-lâi ê lâng lóng thiaⁿ-thàn Hap-boat kap i ê kiáⁿ Sī-kiàm ê ōe;  tùi án-ni kìⁿ-nā tùi siâⁿ-mn̂g chhut-lâi ê ta-po͘-lâng lóng siū kat-lé.
<sup>25</sup> Kàu tē-saⁿ ji̍t, chèng-lâng tng teh thàng-thiàⁿ ê sî, Ngá-kok nn̄g ê kiáⁿ, chiū-sī Tí-ná ê hiaⁿ Se-biān kap Lī-bī, lóng kia̍h-to, thàn lâng bô tiuⁿ-tî, lâi kàu siâⁿ-lāi, thâi-sí lóng-chóng ê ta-po͘-lâng.
<sup>26</sup> Iā ēng to thâi-sí Hap-boat kap i ê kiáⁿ Sī-kiàm;  chhōa Tí-ná tùi Sī-kiàm ê chhù chhut-lâi, chiū khì.
<sup>27</sup> Ngá-kok hiah ê kiáⁿ, ūi-tio̍h in sió-bē siū phah lah-sap, chiū lâi kàu siū-thâi ê lâng hia, chhiúⁿ-kiap in ê siâⁿ.
<sup>28</sup> Chhiúⁿ in ê iûⁿ-kûn, gû-kûn, kap lû;  í-ki̍p siâⁿ-lāi kap chhân-ni̍h só͘ ū ê.
<sup>29</sup> Koh chiong in it-chhè ê hè-mi̍h chîⁿ-châi, it-chhè ê gín-á kap hū-jîn-lâng, í-ki̍p ta̍k tè chhù só͘-ū-ê, lóng chhiúⁿ, lia̍h chiū khì.
<sup>30</sup> Ngá-kok kā Se-biān kap Lī-bī kóng, Lín liân-lūi góa, hō͘ góa tī chit só͘-chāi khiā-khí ê peh-sìⁿ ê tiong-kan, chiū-sī tī Ka-lâm lâng kap Pí-lī-sé lâng ê tiong-kan ū chhàu-miâ.  Koh góa ê lâng-gia̍h chió;  in tek-khak chū-chi̍p lâi kong-kek góa, phah góa;  góa kap choân-ke ê lâng lóng ōe bia̍t-bô.
<sup>31</sup> In kóng, I kiám thang khoán-thāi goán sió-bē chhin-chhiūⁿ chhiong-ki mah?

</p></div></div><div class="p_outer"><div class="p_left"> <div class="chap">=== 創世記 · 第 35 章 ===</div><p>
<sup>1</sup> 上帝kā雅各講，起ah，上去Pek-te̍k-lī，tòa tī-hia。Koh tio̍h tī-hia kā上帝起一座壇，就是你閃避你ê兄以掃ê面ê時，對你出現ê，hit-ê。
<sup>2</sup> 雅各就kā全家以及一切kap伊tī-teh ê人講，Lín tio̍h除去lín中間外邦ê上帝；亦tio̍h家己清氣，換 lín ê衣裳。
<sup>3</sup> 咱tio̍h起來，上去Pek-te̍k-lī；tī-hia我beh kā上帝起一座壇，就是tī我tú-tio̍h患難ê日，允准我ê祈禱，tī我所行ê路kap我tī-teh，hit-ê。
<sup>4</sup> In就將in手內所有異邦ê神明，kap in ê耳鉤，lóng hō͘雅各；雅各將hiah-ê tâi tī示劍hit位ê橡樹腳。
<sup>5</sup> In就起身，上帝hō͘四周圍ê城ê人lóng真驚；in就無追jip雅各ê眾kiáⁿ。
<sup>6</sup> 雅各，以及一切kap伊做陣ê人，到迦南地ê Lō͘-su，就是Pek-te̍k-lī。
<sup>7</sup> 伊tī-hia起一座壇，就kā hit所在號名，叫I-le̍k-pek-te̍k-lī；因為伊閃避伊ê兄ê時，上帝tī-hia對伊出現。
<sup>8</sup> 利百加ê奶母Tí-phò-lat死；就埋葬tī Pek-te̍k-lī ê下面，橡樹腳；所以叫伊ê名A-lûn-pa-kó͘。
<sup>9</sup> 雅各tui3Pa-tàn-a-lân tò來，上帝koh對伊出現，賜福hō͘ 伊。
<sup>10</sup> 上帝koh kā伊講，你名是雅各；taⁿ以後你ê名無koh叫雅各，beh名叫以色列；就叫伊ê名以色列。
<sup>11</sup> 上帝koh kā伊講，我是全能ê上帝；你tio̍h生湠chōe-chōe；將來有一國，koh有chōe-chōe 國，tùi你來生，koh有君王tùi你生出。
<sup>12</sup> 我所hō͘亞伯拉罕kap以撒ê地，我beh hō͘你，亦beh將chit-ê地hō͘你ê後裔。
<sup>13</sup> 上帝就tùi kap伊講話ê所在上去。
<sup>14</sup> 雅各就tī上帝kap伊講話ê所在，khiā一支柱，就是石柱；tī hit頂面灌奠倒油。
<sup>15</sup> 雅各就稱上帝kap伊講話ê所在，名做Pek-te̍k-lī。
<sup>16</sup> In tùi Pek-te̍k-lī起身；離開Í-hoat-tha iáu有一chām ê路；拉結得beh生臨產艱難。
<sup>17</sup> 當伊艱苦生ê時，拾者對伊講，m̄免驚，你taⁿ beh koh得tio̍h一個kiáⁿ。
<sup>18</sup> 伊氣beh斷，臨終ê時，就叫伊ê kiáⁿ ê名Piān-gô-nî；伊ê老父kā伊號名便雅憫。
<sup>19</sup> 拉結死，埋葬tī去Í-hoat-thâe路；Í-hoat-tha就是伯利恆。
<sup>20</sup> 雅各khiā柱tī伊ê墓頂；chit-ê柱就是拉結ê墓牌；到今á日iáu tī-teh。
<sup>21</sup> 以色列koh起身去，tī Í-tek-tâi 搭布棚。
<sup>22</sup> 以色列tòa tī hit所在ê時，Liû-piān去kap伊ê老父ê細姨，Phek-la̍h，相kap睏；以色列亦聽。
<sup>23</sup> 雅各共有十二個kiáⁿ。利亞ê kiáⁿ，就是雅各ê大kiáⁿ Liû-piān，以及西門，利未，猶大，Í-sat-ka，Se-pò͘-lûn；
<sup>24</sup> 拉結ê kiáⁿ，就是約瑟，便雅憫；
<sup>25</sup> 拉結ê女婢Phek-la̍h所生ê kiáⁿ，就是Tàn kap Ná-hut-tha-lī；
<sup>26</sup> 利亞ê女婢Sek-phàⁿ所生ê kiáⁿ Ka-tek，A-siat；這是雅各tī Pa-tàn-a-lân所生ê kiáⁿ。
<sup>27</sup> 雅各來見伊ê老父以撒tī Bān-lī，到Ki-lia̍t-a-pa，就是Hi-pek-lûn，亞伯拉罕kap以撒bat寄居ê所在。
<sup>28</sup> 以撒享受一百八十歲；
<sup>29</sup> 以撒年歲老，日子滿足，氣斷來死，tò去伊ê列祖hia；伊兩個kiáⁿ以掃，雅各，kā伊埋葬。

</p></div><div class="p_right"><div class="chap">=== 創世記 · 第 35 章 ===</div><p>
<sup>1</sup> Siōng-tè kā Ngá-kok kóng, Khí-ah, chiūⁿ-khì Pek-te̍k-lī, tòa tī-hia.  Koh tio̍h tī-hia kā Siōng-tè khí chi̍t chō tôaⁿ, chiū-sī lí siám-pī lí ê hiaⁿ Í-sò ê bīn ê sî, tùi lí chhut-hiān-ê, hit-ê.
<sup>2</sup> Ngá-kok chiū kā choân-ke í-ki̍p it-chhè kap i tī-teh ê lâng kóng, Lín tio̍h tû-khì lín tiong-kan gōa-pang ê siōng-tè;  ia̍h tio̍h ka-kī chheng-khì, ōaⁿ lín ê i-chiûⁿ.
<sup>3</sup> Lán tio̍h khí-lâi, chiūⁿ-khì Pek-te̍k-lī;  tī-hia góa beh kā Siōng-tè khí chi̍t chō tôaⁿ, chiū-sī tī góa tú-tio̍h hoān-lān ê ji̍t, ún-chún góa ê kî-tó, tī góa só͘ kiâⁿ ê lō͘ kap góa tī-teh, hit-ê.
<sup>4</sup> In chiū chiong in chhiú-lāi só͘ ū īⁿ-pang ê sîn-bêng, kap in ê hī-kau, lóng hō͘ Ngá-kok;  Ngá-kok chiong hiah-ê tâi tī Sī-kiàm hit-ūi ê siōng-chhiū-kha.
<sup>5</sup> In chiū khí-sin, Siōng-tè hō͘ sì-chiu-ûi ê siâⁿ ê lâng lóng chin kiaⁿ;  in chiū bô tui-jip Ngá-kok ê chèng-kiáⁿ.
<sup>6</sup> Ngá-kok, í-ki̍p it-chhè kap i chòe-tīn ê lâng, kàu Ka-lâm tōe ê Lō͘-su, chiū-sī Pek-te̍k-lī.
<sup>7</sup> I tī-hia khí chi̍t chō tôaⁿ, chiū kā hit só͘-chāi hō-miâ, kiò I-le̍k-pek-te̍k-lī;  in-ūi i siám-pī i ê hiaⁿ ê sî, Siōng-tè tī-hia tùi i chhut-hiān.
<sup>8</sup> Lī-pek-ka ê ni-bú Tí-phò-lat sí;  chiū bâi-chòng tī Pek-te̍k-lī ê ē-bīn, siōng-chhiū-kha;  só͘-í kiò i ê miâ A-lûn-pa-kó͘.
<sup>9</sup> Ngá-kok tùi Pa-tàn-a-lân tò-lâi, Siōng-tè koh tùi i chhut-hiān, sù-hok hō͘ i.
<sup>10</sup> Siōng-tè koh kā i kóng, Lí miâ sī Ngá-kok;  taⁿ í-āu lí ê miâ bô koh kiò Ngá-kok, beh miâ kiò Í-sek-lia̍t;  chiū kiò i ê miâ Í-sek-lia̍t.
<sup>11</sup> Siōng-tè koh kā i kóng, Góa sī choân-lêng ê Siōng-tè;  lí tio̍h siⁿ-thòaⁿ chōe-chōe;  chiong-lâi ū chi̍t-kok, koh ū chōe-chōe kok, tùi lí lâi siⁿ, koh ū kun-ông tùi lí siⁿ-chhut.
<sup>12</sup> Góa só͘ hō͘ A-pek-la̍h-hán kap Í-sat ê tōe, Góa beh hō͘ lí, ia̍h beh chiong chit ê tōe hō͘ lí ê hō͘-è.
<sup>13</sup> Siōng-tè chiū tùi kap i kóng-ōe ê só͘-chāi chiūⁿ-khì.
<sup>14</sup> Ngá-kok chiū tī Siōng-tè kap i kóng-ōe ê só͘-chāi, khiā chi̍t ki thiāu, chiū-sī chio̍h-thiāu;  tī hit téng-bīn koàn-tiān tò-iû.
<sup>15</sup> Ngá-kok chiū chheng Siōng-tè kap i kóng-ōe ê só͘-chāi, miâ chòe Pek-te̍k-lī.
<sup>16</sup> In tùi Pek-te̍k-lī khí-sin;  lī-khui Í-hoat-tha iáu ū chi̍t chām ê lō͘;  La̍h-kiat tit-beh siⁿ lîm-sán kan-lân.
<sup>17</sup> Tng i kan-khó͘ siⁿ ê sî, khioh-chiá tùi i kóng, M̄-bián kiaⁿ, lí taⁿ beh koh tit-tio̍h chi̍t ê kiáⁿ.
<sup>18</sup> I khùi beh tn̄g, lîm-chiong ê sî, chiū kiò i ê kiáⁿ ê miâ Piān-gô-nî;  i ê lāu-pē kā i hō-miâ Piān-ngá-bín.
<sup>19</sup> La̍h-kiat sí, bâi-chòng tī khì Í-hoat-tha ê lō͘;  Í-hoat-tha chiū-sī Pek-lī-hêng.
<sup>20</sup> Ngá-kok khiā thiāu tī i ê bōng-téng;  chit ê thiāu chiū-sī La̍h-kiat ê bōng-pâi;  kàu kin-á-ji̍t iáu tī-teh.
<sup>21</sup> Í-sek-lia̍t koh khí-sin khì, tī Í-tek-tâi tah pò͘-pîⁿ.
<sup>22</sup> Í-sek-lia̍t tòa tī hit só͘-chāi ê sî, Liû-piān khì kap i ê lāu-pē ê sòe-î, Phek-la̍h, saⁿ-kap khùn;  Í-sek-lia̍t ia̍h thiaⁿ.
<sup>23</sup> Ngá-kok kiōng ū cha̍p-jī ê kiáⁿ.  Lī-a ê kiáⁿ, chiū-sī Ngá-kok ê tōa-kiáⁿ Liû-piān, í-ki̍p Se-biān, Lī-bī, Iû-tāi, Í-sat-ka, Se-pò͘-lûn;
<sup>24</sup> La̍h-kiat ê kiáⁿ, chiū-sī Iok-sek, Piān-ngá-bín;
<sup>25</sup> La̍h-kiat ê lú-pī Phek-la̍h só͘ siⁿ ê kiáⁿ, chiū-sī Tàn kap Ná-hut-tha-lī;
<sup>26</sup> Lī-a ê lú-pī Sek-phàⁿ só͘ siⁿ ê kiáⁿ Ka-tek, A-siat;  che sī Ngá-kok tī Pa-tàn-a-lân só͘ siⁿ ê kiáⁿ.
<sup>27</sup> Ngá-kok lâi kìⁿ i ê lāu-pē Í-sat tī Bān-lī, kàu Ki-lia̍t-a-pa, chiū-sī Hi-pek-lûn, A-pek-la̍h-hán kap Í-sat bat kià-ku ê só͘-chāi.
<sup>28</sup> Í-sat hióng-siū chi̍t-pah poeh-cha̍p hè;
<sup>29</sup> Í-sat nî-hè lāu, ji̍t-chí móa-chiok, khùi tn̄g lâi sí, tò-khì i ê lia̍t-chó͘ hia;  i nn̄g ê kiáⁿ Í-sò, Ngá-kok, kā i bâi-chòng.

</p></div></div><div class="p_outer"><div class="p_left"> <div class="chap">=== 創世記 · 第 36 章 ===</div><p>
<sup>1</sup> 以掃就是Í-tong，伊ê世系記tī下底。
<sup>2</sup> 以掃chhōa迦南地ê cha-bó͘-gín-á做bó͘；就是Hek人Í-lûn ê cha-bó͘-kiáⁿ a-tāi，kap Hi-bī人Chè-piān ê cha-bó͘-sun，A-ná ê cha-bó͘-kiáⁿ，A-hô-lī-pa-má。
<sup>3</sup> Koh chhōa以實瑪利ê cha-bó͘-kiáⁿ，Nî-pâi-iok ê姊妹，Pa-si̍t-boat。
<sup>4</sup> A-tāi kā以掃生Í-lī-hoat；Pa-si̍t-boat生Liû-jíⁿ；
<sup>5</sup> A-hô-lī-pa-má生Iâ-o͘-si，Ngá-lân，Khó-la̍h；這lóng是以掃ê kiáⁿ，tī迦南地生ê。
<sup>6</sup> 以掃帶伊ê bó͘，kiáⁿ，cha-bó͘-kiáⁿ，kap家內lóng總ê人，以及牛，羊，kap一切ê cheng-siⁿ，一切ê財物，就是伊tī迦南地所得tio̍h-ê，去別所在，離開伊ê小弟雅各。
<sup>7</sup> 因為兩人所有ê真chōe，bōe thang相kap khiā；koh因為in ê牛，羊chōe，所寄腳ê所在bōe容允得。
<sup>8</sup> Tùi án-ni以掃tòa tī Se-jíⁿ 山。以掃就是Í-tong。
<sup>9</sup> 以掃ê世系記tī下底：以掃就是Se-jíⁿ 山Í-tong人ê祖；
<sup>10</sup> 以掃chiah-ê kiáⁿ ê名記tī下底，以掃ê bó͘ A-tāi ê kiáⁿ Í-lī-hoat，以掃ê bó͘ Pa-si̍t-boat ê kiáⁿ liû-jíⁿ。
<sup>11</sup> Í-lī-hoat ê kiáⁿ；Thê-bān，O-boat，Sé-pho，Ka-thán，Ki-la̍p-su；
<sup>12</sup> Têng-la̍p是以掃ê kiáⁿ Í-lī-hoat ê細姨，伊kā Í-lī-hoat生A-má-le̍k；這是以掃ê bó͘ A-tāi ê kiaⁿ孫。
<sup>13</sup> Liû-jíⁿ ê kiáⁿ是Ná-hap，謝拉，Sa-má，Bí-sat；chiah-ê是以掃ê bó͘ Pa-si̍t-boat ê kiaⁿ孫。
<sup>14</sup> 以掃ê bó͘ a-河-lī-pa-má是C歲-piān ê cha-bó͘-sun，A-ná ê cha-bó͘-kiáⁿ；伊kā以掃生Iâ-o͘-si，Ngá-lân，Khó-la̍h。
<sup>15</sup> 以掃ê kiáⁿ所生做族長ê，記tī下底；以掃ê大kiáⁿ Í-lī-hoat ê kiáⁿ，有Thê-bān族長，O-boat族長，Sé-pho族長，Ki-la̍p-su族長，
<sup>16</sup> Khó-la̍h族長，Ka-thán族長，A-má-le̍k族長；chiah-ê是tī Í-tong地，Í-lī-hoat所生ê族長，是A-tāi ê kiaⁿ孫。
<sup>17</sup> 以掃ê kiaⁿ孫Liû-jíⁿ ê kiáⁿ，有Ná-hap族長，謝拉族長，Sa-má族長，Bí-sat族長；這是tī Í-tong地，tùi Liû-jíⁿ所出ê族長，lóng是以掃ê bó͘ Pa-si̍t-boat ê kiaⁿ孫。
<sup>18</sup> 以掃ê bó͘ a-河-lī-pa-má ê kiáⁿ，有Iâ-o͘-si族長，Ngá-lân族長，Khó-la̍h族長；這是tùi以掃ê bó͘，A-ná ê cha-bó͘-kiáⁿ a-河-lī-pa-má，所出ê族長。
<sup>19</sup> Chiah-ê是以掃ê kiaⁿ孫，koh chiah-ê是in ê族長；以掃就是Í-tong。
<sup>20</sup> Hit所在ê本地人，就是河-lī人Se-jíⁿ ê kiaⁿ孫，記下底；就是Lô-tan，Sok-pa，C歲-piān，A-ná，Tí-sūn，Í-chhat，Tí-san；
<sup>21</sup> chiah-ê是tùi Í-tong地ê Hô-lī人，Se-jíⁿ kiaⁿ孫中所出ê族長。
<sup>22</sup> Lô-tan ê kiáⁿ是Hô-lī，Hi-bān；Lô-tan ê姊妹是Têng-la̍p。
<sup>23</sup> Sok-pa ê kiáⁿ是A-le̍k-bûn，Má-ná-hat，Í-pa-lio̍k，Sī-pho，O-lâm。
<sup>24</sup> Chè-piān ê kiáⁿ；A-ngá，A-ná；當時teh 飼 in老父Chè-piān ê驢，tī曠野chhē-tio̍h溫泉ê，就是chit-ê A-ná。
<sup>25</sup> A-ná ê kiáⁿ是Tí-sūn；A-ná ê cha-bó͘-kiáⁿ是A-hô-lī-pa-má。
<sup>26</sup> Tí-sūn ê kiáⁿ是Him-tàn，I-sī-pan，Ek-lân，Ki-lân。
<sup>27</sup> Í-chhat ê kiáⁿ是Phek-hán，Sat-hoan，A-kan。
<sup>28</sup> Tí-san ê kiáⁿ是O͘-su，A-lân。
<sup>29</sup> Tùi Hô-lī人所出ê族長，記tī下底；就是Lô-tan族長，Sok-pa族長，Chè-piān族長，A-ná族長，
<sup>30</sup> Tí-sūn族長，Í-chhat族長，Tí-san族長。Chiah-ê是tùi Hô-lī人所出ê族長，lóng tī Se-jíⁿ地做族長。
<sup>31</sup> 當以色列人未有君王治理ê事先，tī Í-tong地做王來治理ê 記tī下底。
<sup>32</sup> Pí-jíⁿ ê kiáⁿ，Pí-la̍h，tī Í-tong做王；伊ê 京城名叫Têng-hap-pa。
<sup>33</sup> Pí-la̍h死了，Pho-su-la̍h人謝拉 ê kiáⁿ，Iok-pa，續接伊做王。
<sup>34</sup> Iok-pa死，Thê-bān地ê人Hō͘-san續接伊做王。
<sup>35</sup> Hō͘-san死，Pí-ta̍t ê kiáⁿ，Hap-ta̍t，續接伊做王；伊就是tī Mô͘-ap地thâi贏米甸人ê。伊ê京城名叫A-bī-tek。
<sup>36</sup> Hap-ta̍t死，Má-sū-lī-ka人Song-la̍h續接伊做王。
<sup>37</sup> Song-la̍h死了，河邊ê Lī-hô-pek人掃羅續接伊做王。
<sup>38</sup> 掃羅死，A-kek-pho ê kiáⁿ，Pa-le̍k-hap-lâm，續接伊做王。
<sup>39</sup> A-kek-pho ê kiáⁿ Pa-le̍k-hap-lâm死，Hap-ta̍t續接伊做王；伊ê京城名叫Pa-o͘；伊ê bó͘名叫Bí-hi-tha-piat，是Bí-sat-hap ê cha-bó͘-sun，Má-tek-lia̍t ê cha-bó͘-kiáⁿ。
<sup>40</sup> Tùi以掃所出ê族長，照in ê宗族，所在，名字，記tī下底；就是Têng-la̍p族長，A-le̍k-óa族長，Iâ-thiap族長；
<sup>41</sup> A-hô-lī-pa-má族長，Í-la̍h族長，Pí-lùn族長；
<sup>42</sup> Ki-la̍p-su族長，Thê-bān族長，Bí-pí-sat族長；
<sup>43</sup> Má-ki-tia̍p族長，Í-lân族長；chiah-ê是Í-tônge族長，照In khiā起ê所在，tī所得tio̍h做業ê地。Chit-ê是Í-tong人ê祖，就是以掃。

</p></div><div class="p_right"><div class="chap">=== 創世記 · 第 36 章 ===</div><p>
<sup>1</sup> Í-sò chiū-sī Í-tong, i ê sè-hē kì tī ē-tóe.
<sup>2</sup> Í-sò chhōa Ka-lâm tōe ê cha-bó͘-gín-á chòe-bó͘; chiū-sī Hek-lâng Í-lûn ê cha-bó͘-kiáⁿ A-tāi, kap Hi-bī lâng Chè-piān ê cha-bó͘-sun, A-ná ê cha-bó͘-kiáⁿ, A-hô-lī-pa-má.
<sup>3</sup> Koh chhōa Í-si̍t-má-lī ê cha-bó͘-kiáⁿ, Nî-pâi-iok ê chí-bē, Pa-si̍t-boat.
<sup>4</sup> A-tāi kā Í-sò siⁿ Í-lī-hoat;  Pa-si̍t-boat siⁿ Liû-jíⁿ;
<sup>5</sup> A-hô-lī-pa-má siⁿ Iâ-o͘-si, Ngá-lân, Khó-la̍h;  che lóng sī Í-sò ê kiáⁿ, tī Ka-lâm tōe siⁿ-ê.
<sup>6</sup> Í-sò tòa i ê bó͘, kiáⁿ, cha-bó͘-kiáⁿ, kap ke-lāi lóng-chóng ê lâng, í-ki̍p gû, iûⁿ, kap it-chhè ê cheng-siⁿ, it-chhè ê châi-bu̍t, chiū-sī i tī Ka-lâm tōe só͘ tit-tio̍h-ê, khì pa̍t só͘-chāi, lī-khui i ê sió-tī Ngá-kok.
<sup>7</sup> In-ūi nn̄g-lâng só͘-ū-ê chin-chōe, bōe thang saⁿ-kap khiā;  koh in-ūi in ê gû, iûⁿ chōe, só͘ kià-kha ê só͘-chāi bōe iông-ún-tit.
<sup>8</sup> Tùi án-ni Í-sò tòa tī Se-jíⁿ soaⁿ.  Í-sò chiū-sī Í-tong.
<sup>9</sup> Í-sò ê sè-hē kì tī ē-tóe:  Í-sò chiū-sī Se-jíⁿ soaⁿ Í-tong lâng ê chó͘;
<sup>10</sup> Í-sò chiah ê kiáⁿ ê miâ kì tī ē-tóe,  Í-sò ê bó͘ A-tāi ê kiáⁿ Í-lī-hoat, Í-sò ê bó͘ Pa-si̍t-boat ê kiáⁿ Liû-jíⁿ.
<sup>11</sup> Í-lī-hoat ê kiáⁿ;  Thê-bān, O-boat, Sé-pho, Ka-thán, Ki-la̍p-su;
<sup>12</sup> Têng-la̍p sī Í-sò ê kiáⁿ Í-lī-hoat ê sòe-î, i kā Í-lī-hoat siⁿ A-má-le̍k;  che sī Í-sò ê bó͘ A-tāi ê kiáⁿ-sun.
<sup>13</sup> Liû-jíⁿ ê kiáⁿ sī Ná-hap, Siā-la̍h, Sa-má, Bí-sat;  chiah-ê sī Í-sò ê bó͘ Pa-si̍t-boat ê kiáⁿ-sun.
<sup>14</sup> Í-sò ê bó͘ A-hô-lī-pa-má sī Chè-piān ê cha-bó͘-sun, A-ná ê cha-bó͘-kiáⁿ;  i kā Í-sò siⁿ Iâ-o͘-si, Ngá-lân, Khó-la̍h.
<sup>15</sup> Í-sò ê kiáⁿ só͘ siⁿ chòe cho̍k-tiúⁿ-ê, kì tī ē-tóe;  Í-sò ê tōa-kiáⁿ Í-lī-hoat ê kiáⁿ, ū Thê-bān cho̍k-tiúⁿ, O-boat cho̍k-tiúⁿ, Sé-pho cho̍k-tiúⁿ, Ki-la̍p-su cho̍k-tiúⁿ,
<sup>16</sup> Khó-la̍h cho̍k-tiúⁿ, Ka-thán cho̍k-tiúⁿ, A-má-le̍k cho̍k-tiúⁿ;  chiah-ê sī tī Í-tong tōe, Í-lī-hoat só͘ siⁿ ê cho̍k-tiúⁿ, sī A-tāi ê kiáⁿ-sun.
<sup>17</sup> Í-sò ê kiáⁿ-sun Liû-jíⁿ ê kiáⁿ, ū Ná-hap cho̍k-tiúⁿ, Siā-la̍h cho̍k-tiúⁿ, Sa-má cho̍k-tiúⁿ, Bí-sat cho̍k-tiúⁿ;  che sī tī Í-tong tōe, tùi Liû-jíⁿ só͘ chhut ê cho̍k-tiúⁿ, lóng sī Í-sò ê bó͘ Pa-si̍t-boat ê kiáⁿ-sun.
<sup>18</sup> Í-sò ê bó͘ A-hô-lī-pa-má ê kiáⁿ, ū Iâ-o͘-si cho̍k-tiúⁿ, Ngá-lân cho̍k-tiúⁿ, Khó-la̍h cho̍k-tiúⁿ;  che sī tùi Í-sò ê bó͘, A-ná ê cha-bó͘-kiáⁿ A-hô-lī-pa-má, só͘ chhut ê cho̍k-tiúⁿ.
<sup>19</sup> Chiah-ê sī Í-sò ê kiáⁿ-sun, koh chiah-ê sī in ê cho̍k-tiúⁿ;  Í-sò chiū-sī Í-tong.
<sup>20</sup> Hit só͘-chāi ê pún-tōe lâng, chiū-sī Hô-lī lâng Se-jíⁿ ê kiáⁿ-sun, kì ē-tóe;  chiū-sī Lô-tan, Sok-pa, Chè-piān, A-ná, Tí-sūn, Í-chhat, Tí-san;
<sup>21</sup> chiah-ê sī tùi Í-tong tōe ê Hô-lī lâng, Se-jíⁿ kiáⁿ-sun-tiong só͘ chhut ê cho̍k-tiúⁿ.
<sup>22</sup> Lô-tan ê kiáⁿ sī Hô-lī, Hi-bān;  Lô-tan ê chí-bē sī Têng-la̍p.
<sup>23</sup> Sok-pa ê kiáⁿ sī A-le̍k-bûn, Má-ná-hat, Í-pa-lio̍k, Sī-pho, O-lâm.
<sup>24</sup> Chè-piān ê kiáⁿ;  A-ngá, A-ná;  tng-sî teh chhī in lāu-pē Chè-piān ê lû, tī khòng-iá chhē-tio̍h un-chôaⁿ-ê, chiū-sī chit ê A-ná.
<sup>25</sup> A-ná ê kiáⁿ sī Tí-sūn;  A-ná ê cha-bó͘-kiáⁿ sī A-hô-lī-pa-má.
<sup>26</sup> Tí-sūn ê kiáⁿ sī Him-tàn,  I-sī-pan, Ek-lân, Ki-lân.
<sup>27</sup> Í-chhat ê kiáⁿ sī Phek-hán, Sat-hoan, A-kan.
<sup>28</sup> Tí-san ê kiáⁿ sī O͘-su, A-lân.
<sup>29</sup> Tùi Hô-lī lâng só͘ chhut ê cho̍k-tiúⁿ, kì tī ē-tóe;  chiū-sī Lô-tan cho̍k-tiúⁿ, Sok-pa cho̍k-tiúⁿ,  Chè-piān cho̍k-tiúⁿ, A-ná cho̍k-tiúⁿ,
<sup>30</sup> Tí-sūn cho̍k-tiúⁿ, Í-chhat cho̍k-tiúⁿ, Tí-san cho̍k-tiúⁿ.  Chiah-ê sī tùi Hô-lī lâng só͘ chhut ê cho̍k-tiúⁿ, lóng tī Se-jíⁿ tōe chòe cho̍k-tiúⁿ.
<sup>31</sup> Tng Í-sek-lia̍t lâng bē ū kun-ông tī-lí ê tāi-seng, tī Í-tong tōe chòe ông lâi tī-lí-ê kì tī ē-tóe.
<sup>32</sup> Pí-jíⁿ ê kiáⁿ, Pí-la̍h, tī Í-tong chòe ông;  i ê kiaⁿ-siâⁿ miâ kiò Têng-hap-pa.
<sup>33</sup> Pí-la̍h sí-liáu, Pho-su-la̍h lâng Siā-la̍h ê kiáⁿ, Iok-pa, sòa-chiap i chòe ông.
<sup>34</sup> Iok-pa sí, Thê-bān tōe ê lâng Hō͘-san sòa-chiap i chòe ông.
<sup>35</sup> Hō͘-san sí, Pí-ta̍t ê kiáⁿ, Hap-ta̍t, sòa-chiap i chòe ông;  i chiū-sī tī Mô͘-ap tōe thâi-iâⁿ Bí-tiân lâng-ê.  I ê kiaⁿ-siâⁿ miâ kiò A-bī-tek.
<sup>36</sup> Hap-ta̍t sí, Má-sū-lī-ka lâng Song-la̍h sòa-chiap i chòe ông.
<sup>37</sup> Song-la̍h sí-liáu, Hô-piⁿ ê Lī-hô-pek lâng Sò-lô sòa-chiap i chòe ông.
<sup>38</sup> Sò-lô sí, A-kek-pho ê kiáⁿ, Pa-le̍k-hap-lâm, sòa-chiap i chòe ông.
<sup>39</sup> A-kek-pho ê kiáⁿ Pa-le̍k-hap-lâm sí,  Hap-ta̍t sòa-chiap i chòe ông;  i ê kiaⁿ-siâⁿ miâ-kiò Pa-o͘;  i ê bó͘ miâ-kiò Bí-hi-tha-piat, sī Bí-sat-ha̍p ê cha-bó͘-sun, Má-tek-lia̍t ê cha-bó͘-kiáⁿ.
<sup>40</sup> Tùi Í-sò só͘ chhut ê cho̍k-tiúⁿ, chiàu in ê chong-cho̍k, só͘-chāi, miâ-jī, kì tī ē-tóe;  chiū-sī Têng-la̍p cho̍k-tiúⁿ, A-le̍k-óa cho̍k-tiúⁿ, Iâ-thiap cho̍k-tiúⁿ;
<sup>41</sup> A-hô-lī-pa-má cho̍k-tiúⁿ, Í-la̍h cho̍k-tiúⁿ, Pí-lùn cho̍k-tiúⁿ;
<sup>42</sup> Ki-la̍p-su cho̍k-tiúⁿ, Thê-bān cho̍k-tiúⁿ, Bí-pí-sat cho̍k-tiúⁿ;
<sup>43</sup> Má-ki-tia̍p cho̍k-tiúⁿ, Í-lân cho̍k-tiúⁿ;  chiah-ê sī Í-tong ê cho̍k-tiúⁿ, chiàu in khiā-khí ê só͘-chāi, tī só͘ tit-tio̍h chòe-gia̍p ê tōe.  Chit-ê sī Í-tong lâng ê chó͘, chiū-sī Í-sò.

</p></div></div><div class="p_outer"><div class="p_left"> <div class="chap">=== 創世記 · 第 37 章 ===</div><p>
<sup>1</sup> 雅各khiā起迦南地，就是伊ê老父寄腳ê所在。
<sup>2</sup> 雅各ê世系記tī下底。約瑟十七歲kap伊hiah-ê兄相kap 顧羊；伊是一個gín-á kap伊ê老父ê細姨Phek-la̍h ê kiáⁿ，Sek-phàⁿ ê kiáⁿ，常常做陣；約瑟將伊hiah-ê兄ê pháiⁿ品行kā in老父講。
<sup>3</sup> Taⁿ以色列疼約瑟khah贏過 tī疼伊ê眾kiáⁿ，因為約瑟是伊年老生ê；伊kā伊做一領彩色ê衫。
<sup>4</sup> 約瑟hiah-ê兄看見老父疼約瑟，過頭tī疼in；就怨恨約瑟，bōe會kap伊講和睦ê話。
<sup>5</sup> 約瑟夢見一個夢，kā伊hiah-ê兄講；in就koh-khah怨恨伊。
<sup>6</sup> 約瑟對in講，請lín聽我所夢見ê夢。
<sup>7</sup> 咱tī園裡hâ五穀；我所hâ-ê起來khiā，lín所hâ-ê圍纍來拜我所hâ-ê。
<sup>8</sup> 伊ê兄應講，總無你真正beh做阮ê王mah？真正beh管轄阮mah？In就為tio̍h伊ê 夢，kap伊ê話，koh-khah怨恨伊。
<sup>9</sup> 後來伊koh夢見一個夢，亦kā伊ê兄講，你看，我又koh夢見一個夢；有日，月，kap十一粒星teh拜我。
<sup>10</sup> 約瑟kā伊ê老父kap伊ê兄講；in老父就責備伊，講，你所夢見chit-ê 夢是怎樣？總無我kap lín老母lín兄弟，lóng beh仆teh拜你mah？
<sup>11</sup> 伊ê兄lóng怨妒伊；伊ê老父用chiah-ê話記tī心內。
<sup>12</sup> 約瑟ê兄去示劍，飼老父ê羊。
<sup>13</sup> 以色列tùi約瑟講，Lín hiaⁿ kiám m̄是tī示劍飼羊mah？你來，我beh差你去in hia。
<sup>14</sup> 伊應講，我tī-chia。伊kā伊講，你去看lín兄有平安á無，羊群有平安á無；tò來kā我講。就差伊出Hi-pek-lûn ê山谷；伊就去到示劍。
<sup>15</sup> 有人tn̄g-tio̍h伊tī山裡迷路；就問伊講，你teh chhē甚麼？
<sup>16</sup> 伊講，我teh chhē我ê兄；請kā我講，in tī tah-lo̍h teh飼羊。
<sup>17</sup> hit人講，In已經離開chia；因為我聽見in teh講，咱來去To-tan。約瑟就去jip伊ê兄，tú-tio̍h in tī To-tan。
<sup>18</sup> In遠遠看見伊，伊iáu未行到in hia，in就相kap計謀beh害死伊。
<sup>19</sup> 大家相kap講，你看，做夢ê來lah。
<sup>20</sup> Hò͘來，taⁿ咱kā伊thâi死，hiatti7一個乾井；chiah來講有pháiⁿ-siù食伊；咱chiah看伊ê 夢將來怎樣。
<sup>21</sup> Liû-piān聽見，就救伊脫離in ê手；講，咱m̄-thang害伊ê性命。
<sup>22</sup> Liû-piān koh對in講，M̄-thang hō͘伊流血；thang kā伊hiat tī chit-ê曠野ê乾井，m̄-thang下手害伊；意思是beh救伊脫離in ê手，hō͘伊tò去伊ê老父hia。
<sup>23</sup> 約瑟到伊ê兄hia，hit-tia̍p in就thǹg約瑟ê外衫，就是伊身軀hit領彩色ê衫；
<sup>24</sup> 就掠伊，hiat落井，hit-ê井是乾ê，內面無水。
<sup>25</sup> In坐teh食餅；kia̍h目看，看見一tīn以實瑪利人tùi Ki-lia̍t來；用駱駝背香料，乳香，沒藥，beh帶落去埃及。
<sup>26</sup> 猶大對chiah-ê兄弟講，咱thâi死咱ê小弟，khǹg密伊ê血，有甚麼利益？
<sup>27</sup> 咱來kā伊賣hō͘以實瑪利人；m̄-thang下手害伊；因為伊是咱ê小弟，咱ê骨肉。兄弟聽伊。
<sup>28</sup> 有hiah-ê米甸ê seng-lí人tùi hia過，伊ê兄就kā約瑟tùi井內拔起來，將伊賣hō͘以實瑪利人，得tio̍h二十個銀。Hiah-ê人就帶約瑟去埃及。
<sup>29</sup> Liû-piān 倒tńg來井邊，看見約瑟無tī井內，就拆裂家己ê衫。
<sup>30</sup> tò去小弟hia，講，Gín-á無去lah；也我nih，我beh tah-lo̍h去？
<sup>31</sup> In就thâi一隻山羊káng，將約瑟hit領衫ùn血；
<sup>32</sup> 就差人the̍h hit領彩色ê衫去in老父hia，講，阮chhē-tio̍h chit領，請你認看是你ê kiáⁿ ê外衫á m̄是。
<sup>33</sup> 伊認得，就講，這是我ê kiáⁿ ê外衫，有pháiⁿ-siù kā-食伊；約瑟的確hō͘伊拆碎。
<sup>34</sup> 雅各就拆裂衫，腰hâ麻布，為伊ê kiáⁿ哀傷chōe-chōe日。
<sup>35</sup> 伊ê kiáⁿ kap伊ê cha-bó͘-kiáⁿ lóng起來安慰伊；伊m̄肯受安慰；講，我的確哀傷落陰府，到我ê kiáⁿ hia。伊ê老父為tio̍h伊啼哭。
<sup>36</sup> 米甸人帶約瑟到埃及，將伊賣hō͘法老ê人臣，侍衛長，Pho-thê-hoat。

</p></div><div class="p_right"><div class="chap">=== 創世記 · 第 37 章 ===</div><p>
<sup>1</sup> Ngá-kok khiā-khí Ka-lâm tōe, chiū-sī i ê lāu-pē kià-kha ê só͘-chāi.
<sup>2</sup> Ngá-kok ê sè-hē kì tī ē-tóe.  Iok-sek cha̍p-chhit hè kap i hiah ê hiaⁿ saⁿ-kap kò͘ iûⁿ;  i sī chi̍t ê gín-á kap i ê lāu-pē ê sòe-î Phek-la̍h ê kiáⁿ, Sek-phàⁿ ê kiáⁿ, siông-siông chòe-tīn;  Iok-sek chiong i hiah ê hiaⁿ ê pháiⁿ phín-hēng kā in lāu-pē kóng.
<sup>3</sup> Taⁿ Í-sek-lia̍t thiàⁿ Iok-sek khah iâⁿ-kè tī thiàⁿ i ê chèng-kiáⁿ, in-ūi Iok-sek sī i nî-lāu siⁿ-ê;  i kā i chòe chi̍t niá chhái-sek ê saⁿ.
<sup>4</sup> Iok-sek hiah ê hiaⁿ khòaⁿ-kìⁿ lāu-pē thiàⁿ Iok-sek, kè-thâu tī thiàⁿ in;  chiū oàn-hūn Iok-sek, bōe-ōe kap i kóng hô-bo̍k ê ōe.
<sup>5</sup> Iok-sek bāng-kìⁿ chi̍t ê bāng, kā i hiah ê hiaⁿ kóng;  in chiū koh-khah oàn-hūn i.
<sup>6</sup> Iok-sek tùi in kóng, Chhiáⁿ lín thiaⁿ góa só͘ bāng-kìⁿ ê bāng.
<sup>7</sup> Lán tī hn̂g-ni̍h hâ gō͘-kak;  góa só͘-hâ-ê khí-lâi khiā, lín só͘-hâ-ê ûi-lûi lâi pài góa só͘ hâ-ê.
<sup>8</sup> I ê hiaⁿ ìn kóng, Chóng-bô lí chin-chiàⁿ beh chòe goán ê ông mah?  chin-chiàⁿ beh koán-hat goán mah?  In chiū ūi-tio̍h i ê bāng, kap i ê ōe, koh-khah oàn-hūn i.
<sup>9</sup> Āu-lâi i koh bāng-kìⁿ chi̍t ê bāng, ia̍h kā i ê hiaⁿ kóng, Lí khòaⁿ, góa iū-koh bāng-kìⁿ chi̍t ê bāng;  ū ji̍t, ge̍h, kap cha̍p-it lia̍p chhiⁿ teh pài góa.
<sup>10</sup> Iok-sek kā i ê lāu-pē kap i ê hiaⁿ kóng;  in lāu-pē chiū chek-pī i, kóng, Lí só͘ bāng-kìⁿ chit ê bāng sī cháiⁿ-iūⁿ?  chóng-bô góa kap lín lāu-bú lín hiaⁿ-tī, lóng beh phak-teh pài lí mah?
<sup>11</sup> I ê hiaⁿ lóng oàn-tò͘ i;  i ê lāu-pē ēng chiah ê ōe kì tī sim-lāi.
<sup>12</sup> Iok-sek ê hiaⁿ khì Sī-kiàm, chhī lāu-pē ê iûⁿ.
<sup>13</sup> Í-sek-lia̍t tùi Iok-sek kóng, Lín hiaⁿ kiám m̄-sī tī Sī-kiàm chhī iûⁿ mah?  Lí lâi, góa beh chhe lí khì in hia.
<sup>14</sup> I ìn kóng, Góa tī-chia.  I kā i kóng, Lí khì khòaⁿ lín hiaⁿ ū pêng-an á-bô, iûⁿ-kûn ū pêng-an á-bô;  tò-lâi kā góa kóng.  Chiū chhe i chhut Hi-pek-lûn ê soaⁿ-kok;  i chiū khì kàu Sī-kiàm.
<sup>15</sup> Ū lâng tn̄g-tio̍h i tī soaⁿ-ni̍h bê-lō͘;  chiū mn̄g i kóng, Lí teh chhē sím-mi̍h?
<sup>16</sup> I kóng, Góa teh chhē góa ê hiaⁿ;  chhiáⁿ kā góa kóng, in tī tah-lo̍h teh chhī iûⁿ.
<sup>17</sup> Hit-lâng kóng, In í-keng lī-khui chia;  in-ūi góa thiaⁿ-kìⁿ in teh kóng, Lán lâi-khì To-tan.  Iok-sek chiū khì jip i ê hiaⁿ, tú-tio̍h in tī To-tan.
<sup>18</sup> In hn̄g-hn̄g khòaⁿ-kìⁿ i, i iáu-bē kiâⁿ kàu in hia, in chiū saⁿ-kap kè-bô͘ beh hāi-sí i.
<sup>19</sup> Tāi-ke saⁿ-kap kóng, Lí khòaⁿ, chòe-bāng-ê lâi-lah.
<sup>20</sup> Hò͘-lâi, taⁿ lán kā i thâi-sí, hiat tī chi̍t ê ta-chíⁿ;  chiah lâi kóng ū pháiⁿ-siù chia̍h-i;  lán chiah khòaⁿ i ê bāng chiong-lâi cháiⁿ-iūⁿ.
<sup>21</sup> Liû-piān thiaⁿ-kìⁿ, chiū kiù i thoat-lī in ê chhiú;  kóng, Lán m̄-thang hāi i ê sìⁿ-miā.
<sup>22</sup> Liû-piān koh tùi in kóng, M̄-thang hō͘ i lâu-huih;  thang kā i hiat tī chit ê khòng-iá ê ta-chíⁿ, m̄-thang hē chhiú hāi i;  ì-sù sī beh kiù i thoat-lī in ê chhiú, hō͘ i tò-khì i ê lāu-pē hia.
<sup>23</sup> Iok-sek kàu i ê hiaⁿ hia, hit-tia̍p in chiū thǹg Iok-sek ê gōa-saⁿ, chiū-sī i seng-khu hit-niá chhái-sek ê saⁿ;
<sup>24</sup> chiū lia̍h i, hiat-lo̍h chíⁿ, hit ê chíⁿ sī ta-ê, lāi-bīn bô chúi.
<sup>25</sup> In chē-teh chia̍h-piáⁿ;  kia̍h-ba̍k khòaⁿ, khòaⁿ-kìⁿ chi̍t-tīn Í-si̍t-má-lī lâng tùi Ki-lia̍t lâi;  ēng lo̍k-tô pē hiuⁿ-liāu, jú-hiuⁿ, bu̍t-io̍h, beh tòa lo̍h-khì Ai-ki̍p.
<sup>26</sup> Iû-tāi tùi chiah ê hiaⁿ-tī kóng, Lán thâi-sí lán ê sió-tī, khǹg-ba̍t i ê huih, ū sím-mi̍h lī-ek?
<sup>27</sup> Lán lâi kā i bōe hō͘ Í-si̍t-má-lī lâng;  m̄-thang hē-chhiú hāi i;  in-ūi i sī lán ê sió-tī, lán ê kut-jio̍k.  Hiaⁿ-tī thiaⁿ-i.
<sup>28</sup> Ū hiah ê Bí-tiân ê seng-lí lâng tùi hia kè, i ê hiaⁿ chiū kā Iok-sek tùi chíⁿ-lāi pu̍ih-khí-lâi, chiong i bōe hō͘ Í-si̍t-má-lī lâng, tit-tio̍h jī-cha̍p ê gûn.  Hiah ê lâng chiū tòa Iok-sek khì Ai-ki̍p.
<sup>29</sup> Liû-piān tò-tńg-lâi chíⁿ-piⁿ, khòaⁿ-kìⁿ Iok-sek bô tī chíⁿ-lāi, chiū thiah-li̍h ka-kī ê saⁿ.
<sup>30</sup> Tò-khì sió-tī hia, kóng, Gín-á bô-khì lah;  iā góa nih, góa beh tah-lo̍h khì?
<sup>31</sup> In chiū thâi chi̍t chiah soaⁿ-iûⁿ-káng, chiong Iok-sek hit niá saⁿ ùn-huih;
<sup>32</sup> chiū chhe lâng the̍h hit niá chhái-sek ê saⁿ khì in lāu-pē hia, kóng, Goán chhē-tio̍h chit-niá, chhiáⁿ lí jīn-khòaⁿ sī lí ê kiáⁿ ê gōa-saⁿ á m̄-sī.
<sup>33</sup> I jīn-tit, chiū kóng, Che sī góa ê kiáⁿ ê gōa-saⁿ, ū pháiⁿ-siù kā-chia̍h-i;  Iok-sek tek-khak hō͘ i thiah-chhùi.
<sup>34</sup> Ngá-kok chiū thiah-li̍h saⁿ, io hâ môa-pò͘, ūi i ê kiáⁿ ai-siong chōe-chōe ji̍t.
<sup>35</sup> I ê kiáⁿ kap i ê cha-bó͘-kiáⁿ lóng khí-lâi an-ùi i;  i m̄-khéng siū an-ùi;  kóng, Góa tek-khak ai-siong lo̍h im-hú, kàu góa ê kiáⁿ hia.  I ê lāu-pē ūi-tio̍h i thî-khàu.
<sup>36</sup> Bí-tiân lâng tòa Iok-sek kàu Ai-ki̍p, chiong i bōe hō͘ Hoat-ló ê jîn-sîn, sī-ōe-tiúⁿ, Pho-thê-hoat.

</p></div></div><div class="p_outer"><div class="p_left"> <div class="chap">=== 創世記 · 第 38 章 ===</div><p>
<sup>1</sup> hit時猶大離開伊ê兄弟，落去到一個A-tō͘-lân人，名做Hi-la̍h ê家；
<sup>2</sup> 猶大tī-hia看見一個迦南人，名叫Su-âe cha-bó͘-kiáⁿ；就chhōa伊，kap伊同房。
<sup>3</sup> 伊就懷孕生kiáⁿ；猶大就kā伊號名做Jíⁿ。
<sup>4</sup> 伊koh懷孕生kiáⁿ；老母kā伊號名Gô-lâm。
<sup>5</sup> 伊又koh生kiáⁿ，kā伊號名Sī-la̍h；伊生Sī-la̍h ê時，猶大tú-á tī Ki-sek。
<sup>6</sup> 猶大kā伊ê大kiáⁿ Jíⁿ娶bó͘，名叫Tha-má。
<sup>7</sup> 猶大ê大kiáⁿ Jíⁿ行pháiⁿ tī耶和華ê面前；耶和華就hō͘伊死。
<sup>8</sup> 猶大kā Gô-lâm講，你tio̍h kap你ê兄嫂同房，對伊來盡你做小弟ê本份，kā你ê兄立後嗣。
<sup>9</sup> Gô-lâm知所生ê kiáⁿ無歸tī伊家己；所以同房ê時，遺洩tī地裡，免得hō͘伊ê兄有後嗣。
<sup>10</sup> 伊ê所做，耶和華看做pháiⁿ；hō͘伊也死。
<sup>11</sup> 猶大心內講，驚了Sī-la̍h亦死，親像伊兩個兄一樣；就對伊ê新婦Tha-má講，你去tòa lín老父ê家守寡，thèng候我ê kiáⁿ Sī-la̍h長成。Tha-má就tò去，tòa tī in老父ê家。
<sup>12</sup> 過久久，猶大ê bó͘ Su-a ê cha-bó͘-kiáⁿ死；猶大受安慰；就kap伊ê朋友A-tō͘-lân人Hi-la̍h上去Têng-ná，到伊剪羊毛ê人hia。
<sup>13</sup> 有人kā Tha-má講，Lín ta-koaⁿ上去Têng-ná，剪伊ê羊ê毛。
<sup>14</sup> Tha-má看見Sī-la̍h已經長成，iáu無chhōa伊做bó͘；就thǹg伊守寡ê衫，用帕罩面，koh moa身體；坐tī Têng-ná ê路，I-ná-ìn門口。
<sup>15</sup> 猶大看見伊，掠做是娼妓，因為伊有罩面。
<sup>16</sup> 就oa̍t去路邊就近伊；講，來，hō͘我kap你相kap睏；因為m̄知是伊ê新婦；應講，你beh kap我睏，beh用甚麼hō͘我？
<sup>17</sup> 猶大講，我tùi羊群內掠一隻山羊á，寄來hō͘你。講，你beh用物hō͘我做準當，thèng候你寄來mah？
<sup>18</sup> 猶大講，我tio̍h甚麼hō͘你做準當？伊就講，你ê印，你ê帶，kap你手裡ê柺á；就hō͘伊，kap伊睏；伊就tùi猶大懷孕。
<sup>19</sup> Tha-má起來去；thǹg伊ê帕，猶原穿伊守寡ê衫。
<sup>20</sup> 猶大託伊ê朋友A-tō͘-lân人送一隻山羊á，beh tùi hit-ê婦人人ê手the̍h準當；chhē伊bōe tio̍h。
<sup>21</sup> 就問hit所在ê人講，I-ná-ìn路邊ê娼妓tī tah-lo̍h？in講，chit位無娼妓。
<sup>22</sup> 伊tò去見猶大講，我chhē伊無；hit位ê人亦講，Chit位無娼妓。
<sup>23</sup> 猶大講，Kù-chāi伊the̍h去，免得咱見笑；你看，我已經將chit隻山羊á送伊，你竟然chhē伊無。
<sup>24</sup> 約略過三月日，有人kā猶大講，你ê新婦Tha-má做娼妓；koh因為行淫，soah有身孕。猶大講，Kā伊拖出來燒。
<sup>25</sup> Tha-má hō͘人拖出來ê時，就差人去見伊ê ta-koaⁿ講，Chiah-ê物是chī-chūi ê，我就是tùi伊來懷孕。
<sup>26</sup> Koh講，請你認，看chit-ê印kap帶kap柺á是chī-chūi ê。猶大認得，就講，伊比我khah有義；因為我無將伊過hō͘我ê kiáⁿ Sī-la̍h；tùi hit-tia̍p猶大無koh親近伊。
<sup>27</sup> Tha-má得beh生ê時，知伊腹肚內是雙個。
<sup>28</sup> Teh生ê時，一個gín-á伸一支手出來；拾者the̍h紅線縛tī伊ê手講，Chit-ê是事先出ê。
<sup>29</sup> 後來伊ê手kiu入去；第二個出世；拾者講，你啥事chông出來？chit-ê爆破是為tio̍h你；所以kā伊號名做Hoat-le̍k-su。
<sup>30</sup> 後來hit-ê，手縛紅線ê，亦生出來；就號伊ê名做謝拉。

</p></div><div class="p_right"><div class="chap">=== 創世記 · 第 38 章 ===</div><p>
<sup>1</sup> Hit-sî Iû-tāi lī-khui i ê hiaⁿ-tī, lo̍h-khì kàu chi̍t ê A-tō͘-lân lâng, miâ chòe Hi-la̍h ê ke;
<sup>2</sup> Iû-tāi tī-hia khòaⁿ-kìⁿ chi̍t ê Ka-lâm lâng, miâ-kiò Su-a ê cha-bó͘-kiáⁿ;  chiū chhōa i, kap i tâng-pâng.
<sup>3</sup> I chiū hoâi-īn siⁿ-kiáⁿ;  Iû-tāi chiū kā i hō miâ chòe Jíⁿ.
<sup>4</sup> I koh hoâi-īn siⁿ-kiáⁿ;  lāu-bú kā i hō miâ Gô-lâm.
<sup>5</sup> I iū-koh siⁿ-kiáⁿ, kā i hō-miâ Sī-la̍h;  i siⁿ Sī-la̍h ê sî, Iû-tāi tú-á tī Ki-sek.
<sup>6</sup> Iû-tāi kā i ê tōa-kiáⁿ Jíⁿ chhōa-bó͘, miâ-kiò Tha-má.
<sup>7</sup> Iû-tāi ê tōa-kiáⁿ Jíⁿ kiâⁿ-pháiⁿ tī Iâ-hô-hoa ê bīn-chêng;  Iâ-hô-hoa chiū hō͘ i sí.
<sup>8</sup> Iû-tāi kā Gô-lâm kóng, Lí tio̍h kap lí ê hiaⁿ-só tâng-pâng, tùi i lâi chīn lí chòe sió-tī ê pún-hūn, kā lí ê hiaⁿ li̍p hō͘-sû.
<sup>9</sup> Gô-lâm chai só͘ siⁿ ê kiáⁿ bô kui tī i ka-kī;  só͘-í tâng-pâng ê sî, ûi-siat tī tōe-ni̍h, bián-tit hō͘ i ê hiaⁿ ū hō͘-sû.
<sup>10</sup> I ê só͘-chòe, Iâ-hô-hoa khòaⁿ chòe pháiⁿ;  hō͘ i iā sí.
<sup>11</sup> Iû-tāi sim-lāi kóng, Kiaⁿ-liáu Sī-la̍h ia̍h sí, chhin-chhiūⁿ i nn̄g ê hiaⁿ chi̍t-iūⁿ;  chiū tùi i ê sim-pū Tha-má kóng, Lí khì tòa lín lāu-pē ê ke chiú-kóaⁿ, thèng-hāu góa ê kiáⁿ Sī-la̍h tióng-sêng.  Tha-má chiū tò-khì, tòa tī in lāu-pē ê ke.
<sup>12</sup> Kè kú-kú, Iû-tāi ê bó͘ Su-a ê cha-bó͘-kiáⁿ sí;  Iû-tāi siū an-ùi;  chiū kap i ê pêng-iú A-tō͘-lân lâng Hi-la̍h chiūⁿ-khì Têng-ná, kàu i chián iûⁿ-mn̂g ê lâng hia.
<sup>13</sup> Ū lâng kā Tha-má kóng, Lín ta-koaⁿ chiūⁿ-khì Têng-ná, chián i ê iûⁿ ê mn̂g.
<sup>14</sup> Tha-má khòaⁿ-kìⁿ Sī-la̍h í-keng tióng-sêng, iáu bô chhōa i chòe-bó͘;  chiū thǹg i chiú-kóaⁿ ê saⁿ, ēng phè tà-bīn, koh moa sin-thé;  chē tī Têng-ná ê lō͘, I-ná-ìn mn̂g-kháu.
<sup>15</sup> Iû-tāi khòaⁿ-kìⁿ i, lia̍h-chòe sī chhiong-ki,  in-ūi i ū tà-bīn.
<sup>16</sup> Chiū oat-khì lō͘-piⁿ chiū-kūn i;  kóng, Lâi, hō͘ góa kap lí saⁿ-kap khùn;  in-ūi m̄-chai sī i ê sim-pū;  ìn kóng, Lí beh kap góa khùn, beh ēng sím-mi̍h hō͘ góa?
<sup>17</sup> Iû-tāi kóng, Góa tùi iûⁿ-kûn-lāi lia̍h chi̍t chiah soaⁿ-iûⁿ-á, kià-lâi hō͘ lí.  Kóng, Lí beh ēng mi̍h hō͘ góa chòe chún-tǹg, thèng-hāu lí kià-lâi mah?
<sup>18</sup> Iû-tāi kóng, Góa tio̍h sím-mi̍h hō͘ lí chòe chún-tǹg?  I chiū kóng, Lí ê ìn, lí ê tòa, kap lí chhiú-ni̍h ê koáiⁿ-á;  chiū hō͘ i, kap i khùn;  i chiū tùi Iû-tāi hoâi-īn.
<sup>19</sup> Tha-má khí-lâi khì;  thǹg i ê phè, iû-goân chhēng i chiú-kóaⁿ ê saⁿ.
<sup>20</sup> Iû-tāi thok i ê pêng-iú A-tō͘-lân lâng sàng chi̍t chiah soaⁿ-iûⁿ-á, beh tùi hit ê hū-jîn-lâng ê chhiú the̍h chún-tǹg;  chhē i bōe tio̍h.
<sup>21</sup> Chiū mn̄g hit só͘-chāi ê lâng kóng, I-ná-ìn lō͘-piⁿ ê chhiong-ki tī tah-lo̍h?  in kóng, chit-ūi bô chhiong-ki.
<sup>22</sup> I tò-khì kìⁿ Iû-tāi kóng, Góa chhē i bô;  hit-ūi ê lâng ia̍h kóng, Chit-ūi bô chhiong-ki.
<sup>23</sup> Iû-tāi kóng, Kù-chāi i the̍h-khì,  bián-tit lán kiàn-siàu;  lí khòaⁿ, góa í-keng chiong chit chiah soaⁿ-iûⁿ-á sàng i, lí kéng-jiân chhē i bô.
<sup>24</sup> Iok-lio̍k kè saⁿ-ge̍h-ji̍t, ū lâng kā Iû-tāi kóng, Lí ê sim-pū Tha-má chòe chhiong-ki;  koh in-ūi kiâⁿ-îm, sòa ū sin-īn.  Iû-tāi kóng, Kā i thoa-chhut-lâi sio.
<sup>25</sup> Tha-má hō͘ lâng thoa-chhut-lâi ê sî, chiū chhe lâng khì kìⁿ i ê ta-koaⁿ kóng, Chiah ê mi̍h sī chī-chūi ê, góa chiū-sī tùi i lâi hoâi-īn.
<sup>26</sup> Koh kóng, Chhiáⁿ lí jīn, khòaⁿ chit ê ìn kap tòa kap koáiⁿ-á sī chī-chūi ê.  Iû-tāi jīn-tit, chiū kóng, I pí góa khah ū-gī;  in-ūi góa bô chiong i kè hō͘ góa ê kiáⁿ Sī-la̍h;  tùi hit-tia̍p Iû-tāi bô koh chhin-kūn i.
<sup>27</sup> Tha-má tit-beh siⁿ ê sî, chai i pak-tó͘-lāi sī siang-ê.
<sup>28</sup> Teh siⁿ ê sî, chi̍t ê gín-á chhun chi̍t ki chhiú chhut-lâi;  khioh-chiá the̍h âng-sòaⁿ pa̍k tī i ê chhiú kóng, Chit-ê sī tāi-seng chhut-ê.
<sup>29</sup> Āu-lâi i ê chhiú kiu-ji̍p-khì;  tē-jī-ê chhut-sì;  khioh-chiá kóng, Lí siáⁿ-sū chông-chhut-lâi?  chit ê piak-phòa sī ūi-tio̍h lí;  só͘-í kā i hō-miâ chòe Hoat-le̍k-su.
<sup>30</sup> Āu-lâi hit-ê, chhiú pa̍k âng-sòaⁿ-ê, ia̍h siⁿ-chhut-lâi;  chiū hō i ê miâ chòe Siā-la̍h.

</p></div></div><div class="p_outer"><div class="p_left"> <div class="chap">=== 創世記 · 第 39 章 ===</div><p>
<sup>1</sup> 約瑟hō͘人帶落去埃及；有一個埃及人，是法老ê人臣侍衛長Pho-thê-hoat，tùi hiah-ê帶伊來ê以實瑪利人ê手買去。
<sup>2</sup> 耶和華kap伊相kap tī-teh，hō͘伊ta̍k項興通；tòa tī伊ê主人埃及人ê家。
<sup>3</sup> 伊ê主人看見耶和華kap伊相kap tī-teh；koh耶和華hō͘伊ê手所做ê lóng興通。
<sup>4</sup> 約瑟就tī主人ê面前得tio̍h恩典，來服事伊；主人設立伊管理伊ê家，將一切所有ê交伊ê手。
<sup>5</sup> Tùi主人設立伊管理家事，kap伊一切所有ê，耶和華為tio̍h約瑟ê緣故，賜福tī hit-ê埃及人ê家；見若家內kap 田裡一切所有ê，lóng得tio̍h耶和華賜福。
<sup>6</sup> 伊將一切所有ê，lóng交約瑟ê手；除去伊所食ê物以外，別項所有ê，lóng m̄知。約瑟súi koh好生做。
<sup>7</sup> Chiah-ê tāi-chì以後，約瑟ê主母注神看伊，講，來kap我睏。
<sup>8</sup> 約瑟m̄-thàn，對伊ê主母講，你看，家內有甚麼tī我ê手，我ê主人lóng m̄知；伊已經將所有ê交tī我ê手；tī chí家內無一個比我khah大；
<sup>9</sup> 你以外，伊無一項無交我，因為你是伊ê bó͘；我怎樣thang行chit-ê大pháiⁿ，來得罪上帝？
<sup>10</sup> 後來伊ta̍k日kap約瑟講話；約瑟無聽伊ê話；無kap伊睏，亦無kap伊做堆。
<sup>11</sup> 有一日，約瑟入厝辦伊ê tāi-chì；家內ê人無一個tī厝內。
<sup>12</sup> 婦人人就khiú伊ê衫講，你來kap我睏；約瑟將衫放tī伊ê手，走出去外面。
<sup>13</sup> 婦人人看見約瑟將衫放tī伊手裡，koh走出外面；
<sup>14</sup> 就叫家內ê人來，對in講，Lín看teh，伊帶一個希伯來人入來咱ê家beh戲弄咱；伊來我chia，beh kap我睏，我就大聲hoah；
<sup>15</sup> 伊聽見我出聲hoah，就將伊ê衫放tī我chia，走出外面。
<sup>16</sup> 婦人人將約瑟ê衫收tī伊hia，thèng候伊ê主人tò來。
<sup>17</sup> 就對伊講起chiah-ê事；講，你所帶來咱chia，hit-ê希伯來ê奴僕，到我chia，beh戲弄我；
<sup>18</sup> 我出聲hoah，伊將伊ê衫放tī我chia，走出外面。
<sup>19</sup> 主人聽見伊ê bó͘對伊所講ê話，講，你ê奴僕親像án-ni款待我，伊就受氣。
<sup>20</sup> 約瑟ê主人將伊關落監，就是王ê罪犯受關ê所在；tùi án-ni，約瑟tī hit-ê監內。
<sup>21</sup> 總是耶和華kap約瑟tī-teh，施恩hō͘伊；hō͘伊tī 管監ê人ê面前得tio̍h恩典。
<sup>22</sup> 管監ê就將監內所有ê犯人lóng交約瑟ê手；in tī-hia所做ê tāi-chì，lóng是伊teh做。
<sup>23</sup> 見若約瑟手下ê tāi-chì，管監ê一概無chhap；因為耶和華kap約瑟tī-teh，koh伊所做ê，耶和華lóng hō͘伊興通。

</p></div><div class="p_right"><div class="chap">=== 創世記 · 第 39 章 ===</div><p>
<sup>1</sup> Iok-sek hō͘ lâng tòa lo̍h-khì Ai-ki̍p;  ū chi̍t ê Ai-ki̍p lâng, sī Hoat-ló ê jîn-sîn sī-ōe-tiúⁿ Pho-thê-hoat, tùi hiah-ê tòa i lâi ê Í-si̍t-má-lī lâng ê chhiú bóe-khì.
<sup>2</sup> Iâ-hô-hoa kap i saⁿ-kap tī-teh, hō͘ i ta̍k-hāng heng-thong;  tòa tī i ê chú-lâng Ai-ki̍p lâng ê ke.
<sup>3</sup> I ê chú-lâng khòaⁿ-kìⁿ Iâ-hô-hoa kap i saⁿ-kap tī-teh;  koh Iâ-hô-hoa hō͘ i ê chhiú só͘ chòe-ê lóng heng-thong.
<sup>4</sup> Iok-sek chiū tī chú-lâng ê bīn-chêng tit-tio̍h un-tián, lâi ho̍k-sāi i;  chú-lâng siat-li̍p i koán-lí i ê ke, chiong it-chhè só͘-ū-ê kau i ê chhiú.
<sup>5</sup> Tùi chú-lâng siat-li̍p i koán-lí ke-sū, kap i it-chhè só͘-ū-ê, Iâ-hô-hoa ūi-tio̍h Iok-sek ê iân-kò͘, sù-hok tī hit ê Ai-ki̍p lâng ê ke;  kìⁿ-nā ke-lāi kap chhân-ni̍h it-chhè só͘-ū-ê, lóng tit-tio̍h Iâ-hô-hoa sù-hok.
<sup>6</sup> I chiong it-chhè só͘-ū-ê, lóng kau Iok-sek ê chhiú;  tû-khì i só͘ chia̍h ê mi̍h í-gōa, pa̍t-hāng só͘-ū-ê, lóng m̄-chai.  Iok-sek súi koh hó-siⁿ-chòe.
<sup>7</sup> Chiah ê tāi-chì í-āu, Iok-sek ê chú-bú chù-sîn khòaⁿ-i, kóng, Lâi kap góa khùn.
<sup>8</sup> Iok-sek m̄-thàn, tùi i ê chú-bú kóng, Lí khòaⁿ, ke-lāi ū sím-mi̍h tī góa ê chhiú, góa ê chú-lâng lóng m̄-chai;  i í-keng chiong só͘-ū-ê kau tī góa ê chhiú;  tī chí ke-lāi bô chi̍t-ê pí góa khah-tōa;
<sup>9</sup> lí í-gōa, i bô chi̍t-hāng bô kau góa,  in-ūi lí sī i ê bó͘;  góa cháiⁿ-iūⁿ thang kiâⁿ chit ê tōa-pháiⁿ, lâi tek-chōe Siōng-tè?
<sup>10</sup> Āu-lâi i ta̍k-ji̍t kap Iok-sek kóng-ōe;  Iok-sek bô thiaⁿ i ê ōe;  bô kap i khùn, ia̍h bô kap i chòe-tui.
<sup>11</sup> Ū chi̍t-ji̍t, Iok-sek ji̍p chhù pān i ê tāi-chì;  ke-lāi ê lâng bô chi̍t-ê tī chhù-lāi.
<sup>12</sup> Hū-jîn-lâng chiū khiú i ê saⁿ kóng, Lí lâi kap góa khùn;  Iok-sek chiong saⁿ pàng tī i ê chhiú, cháu chhut-khì gōa-bīn.
<sup>13</sup> Hū-jîn-lâng khòaⁿ-kìⁿ Iok-sek chiong saⁿ pàng tī i chhiú-ni̍h, koh cháu-chhut gōa-bīn;
<sup>14</sup> chiū kiò ke-lāi ê lâng lâi, tùi in kóng, Lín khòaⁿ-teh, i tòa chi̍t ê Hi-pek-lâi lâng ji̍p-lâi lán ê ke beh hì-lāng lán;  i lâi góa chia, beh kap góa khùn, góa chiū tōa-siaⁿ hoah;
<sup>15</sup> i thiaⁿ-kìⁿ góa chhut-siaⁿ hoah, chiū chiong i ê saⁿ pàng tī góa chia, cháu-chhut gōa-bīn.
<sup>16</sup> Hū-jîn-lâng chiong Iok-sek ê saⁿ siu tī i hia, thèng-hāu i ê chú-lâng tò-lâi.
<sup>17</sup> Chiū tùi i kóng-khí chiah ê sū;  kóng, Lí só͘ tòa-lâi lán chia, hit ê Hi-pek-lâi ê lô͘-po̍k, kàu góa chia, beh hì-lāng góa;
<sup>18</sup> góa chhut-siaⁿ hoah, i chiong i ê saⁿ pàng tī góa chia, cháu-chhut gōa-bīn.
<sup>19</sup> Chú-lâng thiaⁿ-kìⁿ i ê bó͘ tùi i só͘ kóng ê ōe, kóng, Lí ê lô͘-po̍k chhin-chhiūⁿ án-ni khoán-thāi góa, i chiū siū-khì.
<sup>20</sup> Iok-sek ê chú-lâng chiong i koaiⁿ-lo̍h kaⁿ, chiū-sī ông ê chōe-hoān siū koaiⁿ ê só͘-chāi;  tùi án-ni Iok-sek tī hit ê kaⁿ-lāi.
<sup>21</sup> Chóng-sī Iâ-hô-hoa kap Iok-sek tī-teh, si-un hō͘ i;  hō͘ i tī koán-kaⁿ ê lâng ê bīn-chêng tit-tio̍h un-tián.
<sup>22</sup> Koán-kaⁿ-ê chiū chiong kaⁿ-lāi só͘ ū ê hoān-lâng lóng kau Iok-sek ê chhiú;  in tī-hia só͘ chòe ê tāi-chì, lóng sī i teh chòe.
<sup>23</sup> Kìⁿ-nā Iok-sek chhiú-ē ê tāi-chì, koán-kaⁿ-ê it-khài bô chhap;  in-ūi Iâ-hô-hoa kap Iok-sek tī-teh, koh i só͘ chòe-ê, Iâ-hô-hoa lóng hō͘ i heng-thong.

</p></div></div><div class="p_outer"><div class="p_left"> <div class="chap">=== 創世記 · 第 40 章 ===</div><p>
<sup>1</sup> Chiah-ê tāi-chì以後，埃及王 ê酒政kap廚房得罪in ê主埃及王。
<sup>2</sup> 法老受氣伊兩個人臣，就是酒政長kap廚房長，
<sup>3</sup> 將in關tī侍衛長府內ê監，就是約瑟受關ê所在。
<sup>4</sup> 侍衛長將in交代約瑟，伊就伺候in；in就tī監內有hiah久。
<sup>5</sup> 受關tī監ê，埃及王ê酒政kap廚房，兩人同一暝各夢見一個夢，lóng照ta̍k-ê夢ê意義來夢。
<sup>6</sup> 到天光，約瑟入去in hia，看見in有憂悶ê款式。
<sup>7</sup> 伊就問法老兩個人臣，就是kap伊平平關tī主人府內ê，講，今á日lín啥事面帶憂容？
<sup>8</sup> In kā伊講，阮ta̍k人夢見一個夢，無人thang圓。約瑟kā in講，圓夢 kiám m̄是在tī上帝mah？請lín kā我講。
<sup>9</sup> 酒政就對約瑟排列伊ê 夢，講，我夢中看見有一叢葡萄樹tī我ê面前；
<sup>10</sup> 樹頂有三支，親像有發芽開花；伊ê葩(pha)結成熟ê葡萄。
<sup>11</sup> 法老ê杯tī我ê手內，我就the̍h葡萄，ni̍h伊tī法老ê杯內，將杯捧交法老ê手。
<sup>12</sup> 約瑟kā伊講，你ê 夢是án-ni圓；三支就是三日；
<sup>13</sup> koh三日，法老beh舉起你ê頭，復到你ê官職；法老ê酒杯beh猶原hē tī你ê手，親像前做伊ê酒政一樣。
<sup>14</sup> 你若得志ê時，tio̍h記念我，施恩hō͘我；tī法老ê面前替我講一聲；救我出chit-ê監。
<sup>15</sup> 我實在是tùi希伯來人ê地受賣來ê；我tī-chia亦無做出甚麼，hō͘ in kā我關落監。
<sup>16</sup> 廚房看見夢圓了好，就kā約瑟講，我亦tī我ê夢中看，tī我ê頭殼頂有三筐pek ê餅；
<sup>17</sup> 頂面hit有tóe法老所食ta̍k號pek ê物；有鳥來teh我頭殼頂筐內ê物。
<sup>18</sup> 約瑟應伊講，你ê夢是án-ni圓；三khiak筐是三日；
<sup>19</sup> koh三日，法老beh舉起你ê頭殼離開你，吊你tī柴裡；beh有飛鳥來teh你身軀ê肉。
<sup>20</sup> 到第三日，是法老ê生日，伊為眾人臣排設筵席；tī chiah-ê人臣ê中間，抬舉酒政kap廚房；
<sup>21</sup> hō͘酒政長復到官職；伊猶原捧杯tī法老ê手；
<sup>22</sup> 總是將廚房頭召起來；tú-tú照約瑟所kā in圓ê。
<sup>23</sup> 若是酒政長無念tio̍h約瑟，竟然bōe記得伊。

</p></div><div class="p_right"><div class="chap">=== 創世記 · 第 40 章 ===</div><p>
<sup>1</sup> Chiah ê tāi-chì í-āu, Ai-ki̍p ông ê chiú-chèng kap tû-pâng tek-chōe in ê chú Ai-ki̍p ông.
<sup>2</sup> Hoat-ló siū-khì i nn̄g ê jîn-sîn, chiū-sī chiú-chèng-tiúⁿ kap tû-pâng-tiúⁿ,
<sup>3</sup> chiong in koaiⁿ tī sī-ōe-tiúⁿ hú-lāi ê kaⁿ, chiū-sī Iok-sek siū koaiⁿ ê só͘-chāi.
<sup>4</sup> Sī -ōe-tiúⁿ chiong in kau-tài Iok-sek, i chiū su-hāu in;  in chiū tī kaⁿ-lāi ū hiah-kú.
<sup>5</sup> Siū-koaiⁿ tī kaⁿ-ê, Ai-ki̍p ông ê chiú-chèng kap tû-pâng, nn̄g-lâng tâng chi̍t-mî kok bāng-kìⁿ chi̍t ê bāng, lóng chiàu ta̍k ê bāng ê ì-gī lâi bāng.
<sup>6</sup> Kàu thiⁿ-kng, Iok-sek ji̍p-khì in hia, khòaⁿ-kìⁿ in ū iu-būn ê khoán-sit.
<sup>7</sup> I chiū mn̄g Hoat-ló nn̄g ê jîn-sîn, chiū-sī kap i pîⁿ-pîⁿ koaiⁿ tī chú-lâng hú-lāi-ê, kóng, Kin-á-ji̍t lín siáⁿ-sū bīn tài-iu-iông?
<sup>8</sup> In kā i kóng, Goán ta̍k-lâng bāng-kìⁿ chi̍t ê bāng, bô lâng thang oân.  Iok-sek kā in kóng, Oân-bāng kiám-m̄-sī chāi tī Siōng-tè mah?  chhiáⁿ lín kā góa kóng.
<sup>9</sup> Chiú-chèng chiū tùi Iok-sek pâi-lia̍t i ê bāng, kóng, Góa bāng-tiong khòaⁿ-kìⁿ ū chi̍t châng phû-tô-chhiū tī góa ê bīn-chêng;
<sup>10</sup> chhiū-téng ū saⁿ-ki, chhin-chhiūⁿ ū hoat-gê khui-hoe;  i ê pha kiat-chiâⁿ se̍k ê phû-tô.
<sup>11</sup> Hoat-ló ê poe tī góa ê chhiú-lāi, góa chiū the̍h phû-tô, ni̍h i tī Hoat-ló ê poe-lāi, chiong poe phâng kau Hoat-ló ê chhiú.
<sup>12</sup> Iok-sek kā i kóng, Lí ê bāng sī án-ni oân;  saⁿ-ki chiū-sī saⁿ-ji̍t;
<sup>13</sup> koh saⁿ-ji̍t, Hoat-ló beh kú-khí lí ê thâu, ho̍k-tò lí ê koaⁿ-chit;  Hoat-ló ê chiú-poe beh iû-goân hē tī lí ê chhiú, chhin-chhiūⁿ chêng chòe i ê chiú-chèng chi̍t-iūⁿ.
<sup>14</sup> Lí nā tek-chì ê sî, tio̍h kì-liām góa, si-un hō͘ góa;  tī Hoat-ló ê bīn-chêng thòe góa kóng chi̍t siaⁿ;  kiù góa chhut chit ê kaⁿ.
<sup>15</sup> Góa si̍t-chāi sī tùi Hi-pek-lâi lâng ê tōe siū-bōe-lâi-ê;  góa tī-chia ia̍h bô chòe-chhut sím-mi̍h, hō͘ in kā góa koaiⁿ-lo̍h kaⁿ.
<sup>16</sup> Tû-pâng khòaⁿ-kìⁿ bāng oân-liáu hó, chiū kā Iok-sek kóng, Góa ia̍h tī góa ê bāng-tiong khòaⁿ, tī góa ê thâu-khak-téng ū saⁿ-kheng pek ê piáⁿ;
<sup>17</sup> téng-bīn hit-kheng ū tóe Hoat-ló só͘ chia̍h ta̍k-hō pek ê mi̍h;  ū chiáu lâi teh góa thâu-khak-téng kheng-lāi ê mi̍h.
<sup>18</sup> Iok-sek ìn i kóng, Lí ê bāng sī án-ni oân;  saⁿ khia kheng sī saⁿ-ji̍t;
<sup>19</sup> koh saⁿ-ji̍t,  Hoat-ló beh kú-khí lí ê thâu-khak lī-khui lí, tiàu lí tī chhâ-ni̍h;  beh ū pe-chiáu lâi teh lí sin-khu ê bah.
<sup>20</sup> Kàu tē-saⁿ ji̍t, sī Hoat-ló ê siⁿ-ji̍t, i ūi chèng jîn-sîn pâi-siat iân-sia̍h;  tī chiah ê jîn-sîn ê tiong-kan, thâi-kú chiú-chèng kap tû-pâng;
<sup>21</sup> hō͘ chiú-chèng-tiúⁿ ho̍k-tò koaⁿ-chit;  i iû-goân phâng-poe tī Hoat-ló ê chhiú;
<sup>22</sup> chóng-sī chiong tû-pâng-thâu tiàu-khí-lâi;  tú-tú chiàu Iok-sek só͘ kā in oân-ê.
<sup>23</sup> Nā-sī chiú-chèng-tiúⁿ bô liām-tio̍h Iok-sek, kéng-jiân bōe-kì-tit i.

</p></div></div><div class="p_outer"><div class="p_left"> <div class="chap">=== 創世記 · 第 41 章 ===</div><p>
<sup>1</sup> 過兩年ka-nn̂g，法老眠夢；夢見伊khiā tī河邊，
<sup>2</sup> 看見七隻牛母tùi河裡起來，súi koh肥；tī蘆竹á內 teh食。
<sup>3</sup> tè後koh有七隻牛母tùi河裡起來，khiap-sì koh瘦；kap前hiah-ê牛同khiā tī河邊。
<sup>4</sup> Chiah-ê khiap-sì koh瘦ê牛母一盡食hit七隻súi koh肥ê牛。法老就醒。
<sup>5</sup> 伊koh睏，第二pái眠夢；夢見一叢麥出七穗，phauh koh好。
<sup>6</sup> 後來看見koh出七穗，冇冇，koh hō͘東風掃pháiⁿ。
<sup>7</sup> Chiah-ê冇ê穗吞hit七穗phauh koh飽滿ê。法老醒，chiah知是夢見。
<sup>8</sup> 到天光，法老心無平安；就差人召埃及所有ê術士、博士來；法老就將伊所夢見ê kā in講；in無人會kā法老圓。
<sup>9</sup> Hit時酒政長kā法老講，我今á日記得我ê罪。
<sup>10</sup> 前法老受氣人臣，將我kap廚房頭關tī侍衛長府內ê監。
<sup>11</sup> 我kap伊，兩人siâng hit暝有夢見，各照伊ê 夢ê意義來夢。
<sup>12</sup> Tī-hia，kap阮tī-teh，有一個希伯來ê少年人，是侍衛長ê奴僕，阮kā伊講，伊就kā阮圓阮ê 夢；是照阮ta̍k人ê 夢來圓。
<sup>13</sup> 後來tú-tú照伊所kā阮圓ê來成；伊hō͘我復職，hit人受吊來死。
<sup>14</sup> 法老就差人去召約瑟，in就緊緊chhōa伊出監；伊就剪髮，換伊ê衫，來見法老。
<sup>15</sup> 法老kā約瑟講，我夢見一個夢，無人會圓伊；我聽見人講到你聽見夢就會圓。
<sup>16</sup> 約瑟應法老講，這m̄是在tī我；上帝beh將平安指示法老。
<sup>17</sup> 法老kā約瑟講，我夢見我khiā tī河邊，
<sup>18</sup> 有七隻牛母tùi河裡起來，肥koh súi；tī蘆竹á內teh食；
<sup>19</sup> tè後koh有七隻牛母起來，nńg-chiáⁿ，真khiap-sì，koh真瘦；遍埃及地，我m̄-bat看見到chiah pháiⁿ。
<sup>20</sup> Chiah-ê瘦koh khiap-sì ê牛母一盡食事先hit七隻肥ê牛母；
<sup>21</sup> 吞落腹，iáu未看出有吞落去；hit-ê khiap-sì ê款猶原kap事先無各樣；我就醒。
<sup>22</sup> 我tī夢中koh看見一叢麥，出七穗，飽滿koh好；
<sup>23</sup> 後來koh出七穗，枯焦(tâ)，冇冇，koh hō͘東風掃pháiⁿ；
<sup>24</sup> chiah-ê冇冇ê穗吞hit七穗好ê。我講hō͘術士聽，也無人會kā我解明。
<sup>25</sup> 約瑟kā法老講，法老ê 夢就是一個；上帝所beh行ê事，有指示法老。
<sup>26</sup> 七隻好ê牛母是七年；七穗好ê，亦是七年；夢是一個。
<sup>27</sup> Hiah-ê tè後起來ê七隻瘦koh khiap-sì ê牛母，是七年；hiah-ê 七穗空冇，koh hō͘東風掃pháiⁿ-ê，亦是七年；beh做七年ê飢荒。
<sup>28</sup> 上帝所beh做ê事，有顯明tī法老；這是我對法老所講ê。
<sup>29</sup> 你看，埃及遍地beh tú-tio̍h大好年冬七年；
<sup>30</sup> tè後，koh beh tú-tio̍h飢荒七年；甚至tī埃及地lóng bōe記得以前ê好收；全地beh hō͘飢荒所滅；
<sup>31</sup> 因為以後ê飢荒太傷重，就m̄知以前地方ê好收。
<sup>32</sup> 論到法老兩pái ê眠夢，是因為上帝註定chit-ê tāi-chì，koh上帝beh緊緊成伊。
<sup>33</sup> 所以法老tio̍h揀一個有聰明，有智慧ê人，派伊治理埃及地。
<sup>34</sup> 法老tio̍h án-ni行，koh立官員管理chit-ê地；當七年好年冬ê時，埃及地所收ê，五份抽一份；
<sup>35</sup> hō͘ in tī將來ê好年冬，積聚一切ê米糧；聚集五穀，收khǹg照顧；tī ta̍k-ê城做食物，歸tī法老ê手頭。
<sup>36</sup> 所積聚ê米糧，thang做埃及地將來七年飢荒ê路用；免得chit-ê地hō͘飢荒所滅。
<sup>37</sup> 法老kap伊一切ê人臣lóng掠chit-ê tāi-chì做好。
<sup>38</sup> 法老對伊ê人臣講，咱kiám會chhē-tio̍h一個親像伊chit-ê人，有上帝ê神tī伊ê內面mah？
<sup>39</sup> 法老對約瑟講，上帝已經將chit-ê tāi-chì lóng指示你，可見無人親像你有chit號ê聰明智慧。
<sup>40</sup> 你thang管理我ê家；我ê百姓lóng tio̍h聽你ê話，hō͘你管理；獨獨tī寶座，我比你khah大。
<sup>41</sup> 法老kā約瑟講，我舉起你管轄埃及全地。
<sup>42</sup> 法老就剝伊手裡做印ê手指，掛tī約瑟ê指頭á；kā伊穿幼苧衫；將金鍊掛tī伊ê頷頸。
<sup>43</sup> Koh hō͘約瑟坐伊ê第二pān車；開道ê叫講，跪；án-ni法老設立伊治理埃及全地。
<sup>44</sup> 法老對約瑟講，我是法老，若無你有聲，tī埃及全地，m̄准人動腳手。
<sup>45</sup> 法老欽賜約瑟ê名叫Sat-hoat-ná-thek Pa-lōe-a；koh將An城ê祭司Pho-thê-hui-la̍h ê cha-bó͘-kiáⁿ A-se-la̍p hō͘伊做bó͘。約瑟就出巡埃及地。
<sup>46</sup> 約瑟見埃及王法老ê時，hit年三十歲。約瑟tùi法老ê面前出去，遍行埃及全地。
<sup>47</sup> 七個好年冬ê內面，地ê出產極其豐盛。
<sup>48</sup> 約瑟聚集埃及地七個好年冬一切ê米糧；將米糧積聚tī ta̍k-ê城；周圍田地ê米糧，lóng積聚tī伊ê本城。
<sup>49</sup> 約瑟積聚五穀極chōe，親像海邊ê沙，到伊停止無算；因為算bōe了。
<sup>50</sup> 飢荒ê年未到以前，An城ê祭司Pho-thê-hui-la̍h ê cha-bó͘-kiáⁿ A-se-la̍p kā約瑟生兩個kiáⁿ。
<sup>51</sup> 約瑟kā大kiáⁿ號名叫Má-ná-se；因為伊講，上帝hō͘我bōe記得我一切ê困苦，kap我ê老父ê全家。
<sup>52</sup> 伊kā第二kiáⁿ號名Í-hoat-liân；因為伊講，上帝hō͘我tī我受苦ê地方興旺。
<sup>53</sup> 埃及地七年好年冬已經圓，
<sup>54</sup> 七年飢荒就來，tú-tú照約瑟所講ê；ta̍k國lóng有飢荒；獨獨埃及全地有米糧。
<sup>55</sup> 到埃及全地有飢荒，眾百姓對法老哀求米糧；法老對埃及ê眾人講，lín去chhē約瑟，凡若伊所講ê，lín lóng tio̍h做。
<sup>56</sup> 當時飢荒遍滿天下；約瑟開ta̍k所在ê粟倉，thiò米糧hō͘埃及人；tī埃及地飢荒真傷重。
<sup>57</sup> ta̍k國ê人lóng去埃及，到約瑟hia tia̍h mí-niû；因為天下飢荒真傷重。

</p></div><div class="p_right"><div class="chap">=== 創世記 · 第 41 章 ===</div><p>
<sup>1</sup> Kè nn̄g-nî ka-nn̂g, Hoat-ló bîn-bāng;  bāng-kìⁿ i khiā tī hô-piⁿ,
<sup>2</sup> khòaⁿ-kìⁿ chhit chiah gû-bú tùi hô-ni̍h khí-lâi, súi koh pûi;  tī lô͘-tek-á-lāi teh chia̍h.
<sup>3</sup> Tè-āu koh ū chhit chiah gû-bú tùi hô-ni̍h khí-lâi, khiap-sì koh sán;  kap chêng hiah ê gû tâng-khiā tī hô-piⁿ.
<sup>4</sup> Chiah ê khiap-sì koh sán ê gû-bú it-chīn chia̍h hit chhit-chiah súi koh pûi ê gû.  Hoat-ló chiū chhíⁿ.
<sup>5</sup> I koh khùn, tē-jī pái bîn-bāng;  bāng-kìⁿ chi̍t châng be̍h chhut chhit-sūi, phauh koh hó.
<sup>6</sup> Āu-lâi khòaⁿ-kìⁿ koh chhut chhit-sūi, phàⁿ-phàⁿ, koh hō͘ tang-hong sàu-pháiⁿ.
<sup>7</sup> Chiah ê phàⁿ ê sūi thun hit chhit-sūi phauh koh pá-móa-ê.  Hoat-ló chhíⁿ, chiah chai sī bāng-kìⁿ.
<sup>8</sup> Kàu thiⁿ-kng, Hoat-ló sim bô pêng-an;  chiū chhe lâng tiàu Ai-ki̍p só͘ ū ê su̍t-sū, phok-sū lâi;  Hoat-ló chiū chiong i só͘ bāng-kìⁿ-ê kā in kóng;  in bô lâng ōe kā Hoat-ló oân.
<sup>9</sup> Hit-sî chiú-chèng-tiúⁿ kā Hoat-ló kóng, Góa kin-á-ji̍t kì-tit góa ê chōe.
<sup>10</sup> Chêng Hoat-ló siū-khì jîn-sîn, chiong góa kap tû-pâng-thâu koaiⁿ tī sī-ōe-tiúⁿ hú-lāi ê kaⁿ.
<sup>11</sup> Góa kap i, nn̄g-lâng siâng hit-mî ū bāng-kìⁿ, kok chiàu i ê bāng ê ì-gī lâi bāng.
<sup>12</sup> Tī-hia, kap goán tī-teh, ū chi̍t ê Hi-pek-lâi ê siàu-liân lâng, sī sī-ōe-tiúⁿ ê lô͘-po̍k, goán kā i kóng, i chiū kā goán oân goán ê bāng;  sī chiàu goán ta̍k-lâng ê bāng lâi oân.
<sup>13</sup> Āu-lâi tú-tú chiàu i só͘ kā goán oân-ê lâi chiâⁿ; i hō͘ góa ho̍k-chit, hit-lâng siū tiàu lâi sí.
<sup>14</sup> Hoat-ló chiū chhe lâng khì tiàu Iok-sek, in chiū kín-kín chhōa i chhut-kaⁿ;  i chiū chián-hoat, ōaⁿ i ê saⁿ, lâi kìⁿ Hoat-ló.
<sup>15</sup> Hoat-ló kā Iok-sek kóng, Góa bāng-kìⁿ chi̍t ê bāng, bô lâng ōe oân-i;  góa thiaⁿ-kìⁿ lâng kóng kàu lí thiaⁿ-kìⁿ bāng chiū ōe oân.
<sup>16</sup> Iok-sek ìn Hoat-ló kóng, Che m̄-sī chāi-tī góa;  Siōng-tè beh chiong pêng-an chí-sī Hoat-ló.
<sup>17</sup> Hoat-ló kā Iok-sek kóng, Góa bāng-kìⁿ góa khiā tī hô-piⁿ,
<sup>18</sup> ū chhit chiah gû-bú tùi hô-ni̍h khí-lâi, pûi koh súi;  tī lô͘-tek-á-lāi teh chia̍h;
<sup>19</sup> tè-āu koh ū chhit chiah gû-bú khí-lâi, nńg-chiáⁿ, chin khiap-sì, koh chin sán;  piàn Ai-ki̍p tōe, góa m̄-bat khòaⁿ-kìⁿ kàu chiah pháiⁿ.
<sup>20</sup> Chiah ê sán koh khiap-sì ê gû-bú it-chīn chia̍h tāi-seng hit chhit chiah pûi ê gû-bú;
<sup>21</sup> thun lo̍h pak, iáu-bōe khòaⁿ-chhut ū thun-lo̍h khì;  hit ê khiap-sì ê khoán iû-goân kap tāi-seng bô koh-iūⁿ;  góa chiū chhíⁿ.
<sup>22</sup> Góa tī bāng-tiong koh khòaⁿ-kìⁿ chi̍t châng be̍h, chhut chhit-sūi, pá-móa koh hó;
<sup>23</sup> āu-lâi koh chhut chhit-sūi, ko͘-tâ, phàⁿ-phàⁿ, koh hō͘ tang-hong sàu-pháiⁿ;
<sup>24</sup> chiah ê phàⁿ-phàⁿ ê sūi thun hit chhit sūi hó-ê.  Góa kóng hō͘ su̍t-sū thiaⁿ, iā bô lâng ōe kā góa kóe-bêng.
<sup>25</sup> Iok-sek kā Hoat-ló kóng, Hoat-ló ê bāng chiū-sī chi̍t-ê;  Siōng-tè só͘ beh kiâⁿ ê sū, ū chí-sī Hoat-ló.
<sup>26</sup> Chhit-chiah hó ê gû-bú sī chhit-nî;  chhit-sūi hó-ê, ia̍h sī chhit-nî;  bāng sī chi̍t-ê.
<sup>27</sup> Hiah ê tè-āu khí-lâi ê chhit chiah sán koh khiap-sì ê gû-bú, sī chhit-nî;  hiah ê chhit sūi khang-phàⁿ, koh hō͘ tang-hong sàu-pháiⁿ-ê, ia̍h sī chhit nî;  beh chòe chhit nî ê ki-hng.
<sup>28</sup> Siōng-tè só͘ beh chòe ê sū, ū hián-bêng tī Hoat-ló;  che sī góa tùi Hoat-ló só͘ kóng-ê.
<sup>29</sup> Lí khòaⁿ, Ai-ki̍p piàn-tōe beh tú-tio̍h tōa hó-nî-tang chhit-nî;
<sup>30</sup> tè-āu, koh beh tú-tio̍h ki-hng chhit-nî;  sīm-chì tī Ai-ki̍p tōe lóng bōe kì-tit í-chêng ê hó-siu;  choân-tōe beh hō͘ ki-hng só͘ bia̍t;
<sup>31</sup> in-ūi í-āu ê ki-hng thài siong-tiōng, chiū m̄-chai í-chêng tōe-hng ê hó-siu.
<sup>32</sup> Lūn-kàu Hoat-ló nn̄g pái ê bîn-bāng, sī in-ūi Siōng-tè chù-tiāⁿ chit ê tāi-chì, koh Siōng-tè beh kín-kín chiâⁿ-i.
<sup>33</sup> Só͘-í Hoat-ló tio̍h kéng chi̍t ê ū chhang-miâ, ū tì-hūi ê lâng, phài i tī-lí Ai-ki̍p tōe.
<sup>34</sup> Hoat-ló tio̍h án-ni kiâⁿ, koh li̍p koaⁿ-oân koán-lí chit ê tōe;  tng chhit-nî hó-nî-tang ê sî, Ai-ki̍p tōe só͘-siu-ê, gō͘-hūn thiu chi̍t-hūn;
<sup>35</sup> hō͘ in tī chiong-lâi ê hó-nî-tang, chek-chū it-chhè ê bí-niû;  chū-chi̍p ngó͘-kok, siu-khǹg chiàu-kò͘;  tī ta̍k ê siâⁿ chòe chia̍h-mi̍h, kui tī Hoat-ló ê chhiú-thâu.
<sup>36</sup> Só͘ chek-chū ê bí-niû, thang chòe Ai-ki̍p tōe chiong-lâi chhit-nî ki-hng ê lō͘-ēng;  bián-tit chit ê tōe hō͘ ki-hng só͘ bia̍t.
<sup>37</sup> Hoat-ló kap i it-chhè ê jîn-sîn lóng lia̍h chit ê tāi-chì chòe-hó.
<sup>38</sup> Hoat-ló tùi i ê jîn-sîn kóng, Lán kiám ōe chhē-tio̍h chi̍t-ê chhin-chhiūⁿ i chit ê lâng, ū Siōng-tè ê sîn tī i ê lāi-bīn mah?
<sup>39</sup> Hoat-ló tùi Iok-sek kóng, Siōng-tè í-keng chiong chit ê tāi-chì lóng chí-sī lí, khó-kiàn bô lâng chhin-chhiūⁿ lí ū chit-hō ê chhang-miâ tì-hūi.
<sup>40</sup> Lí thang koán-lí góa ê ke;  góa ê peh-sìⁿ lóng tio̍h thiaⁿ lí ê ōe, hō͘ lí koán-lí;  to̍k-to̍k tī pó-chō, góa pí lí khah tōa.
<sup>41</sup> Hoat-ló kā Iok-sek kóng, Góa kú-khí lí koán-hat Ai-ki̍p choân-tōe.
<sup>42</sup> Hoat-ló chiū pak i chhiú-ni̍h chòe ìn ê chhiú-chí, kòa tī Iok-sek ê chńg-thâu-á;  kā i chhēng iù-tōe-saⁿ;  chiong kim-liān kòa tī i ê ām-kún.
<sup>43</sup> Koh hō͘ Iok-sek chē i ê tē-jī pān chhia;  khui-tō-ê kiò kóng, Kūi;  án-ni Hoat-ló siat-li̍p i tī-lí Ai-ki̍p choân-tōe.
<sup>44</sup> Hoat-ló tùi Iok-sek kóng, Góa sī Hoat-ló, nā bô lí ū siaⁿ, tī Ai-ki̍p choân-tōe, m̄-chún lâng tāng kha-chhiú.
<sup>45</sup> Hoat-ló khim-sù Iok-sek ê miâ kiò Sat-hoat-ná-thek Pa-lōe-a;  koh chiong An-siâⁿ ê chè-si Pho-thê-hui-la̍h ê cha-bó͘-kiáⁿ A-se-la̍p hō͘ i chòe-bó͘.  Iok-sek chiū chhut-sûn Ai-ki̍p tōe.
<sup>46</sup> Iok-sek kìⁿ Ai-ki̍p ông Hoat-ló ê sî, hit-nî saⁿ-cha̍p hè.  Iok-sek tùi Hoat-ló ê bīn-chêng chhut-khì, piàn kiâⁿ Ai-ki̍p choân-tōe.
<sup>47</sup> Chhit-ê hó nî-tang ê lāi-bīn, tōe ê chhut-sán ke̍k-kî hong-sēng.
<sup>48</sup> Iok-sek chū-chi̍p Ai-ki̍p tōe chhit ê hó nî-tang it-chhè ê bí-niû;  chiong bí-niû chek-chū tī ta̍k ê siâⁿ;  chiu-ûi chhân-tōe ê bí-niû, lóng chek-chū tī i ê pún-siâⁿ.
<sup>49</sup> Iok-sek chek-chū gō͘-kak ke̍k-chōe, chhin-chhiūⁿ hái-piⁿ ê soa, kàu i thêng-chí bô sǹg;  in-ūi sǹg-bōe-liáu.
<sup>50</sup> Ki-hng ê nî bē-kàu í-chêng, An-siâⁿ ê chè-si Pho-thê-hui-la̍h ê cha-bó͘-kiáⁿ A-se-la̍p  kā Iok-sek siⁿ nn̄g ê kiáⁿ.
<sup>51</sup> Iok-sek kā tōa kiáⁿ hō miâ kiò Má-ná-se;  in-ūi i kóng, Siōng-tè hō͘ góa bōe-kì-tit góa it-chhè ê khùn-khó͘, kap góa ê lāu-pē ê choân-ke.
<sup>52</sup> I kā tē-jī kiáⁿ hō miâ Í-hoat-liân;  in-ūi i kóng, Siōng-tè hō͘ góa tī góa siū-khó͘ ê tōe-hng heng-ōng.
<sup>53</sup> Ai-ki̍p tōe chhit-nî hó nî-tang í-keng oân,
<sup>54</sup> chhit-nî ki-hng chiū lâi, tú-tú chiàu Iok-sek só͘ kóng-ê;  ta̍k-kok lóng ū ki-hng;  to̍k-to̍k Ai-ki̍p choân-tōe ū bí-niû.
<sup>55</sup> Kàu Ai-ki̍p choân-tōe ū ki-hng, chèng peh-sìⁿ tùi Hoat-ló ai-kiû bí-niû;  Hoat-ló tùi Ai-ki̍p ê chèng-lâng kóng, Lín khì chhē Iok-sek, hoān-nā i só͘ kóng-ê, lín lóng tio̍h chòe.
<sup>56</sup> Tng-sî ki-hng piàn-móa thiⁿ-ē;  Iok-sek khui ta̍k só͘-chāi ê chhek-chhng, thiò bí-niû hō͘ Ai-ki̍p lâng;  tī Ai-ki̍p tōe ki-hng chin siong-tiōng.
<sup>57</sup> Ta̍k-kok ê lâng lóng khì Ai-ki̍p, kàu Iok-sek hia tia̍h bí-niû;  in-ūi thiⁿ-ē ki-hng chin siong-tiōng.

</p></div></div><div class="p_outer"><div class="p_left"> <div class="chap">=== 創世記 · 第 42 章 ===</div><p>
<sup>1</sup> 雅各看見埃及有五穀，雅各就kā伊hiah-ê kiáⁿ講，Lín啥事teh相看。
<sup>2</sup> Koh講，我聽見埃及有五穀，lín thang落去hia，為咱tia̍h淡薄，hō͘咱thang度活，免死。
<sup>3</sup> Tùi án-ni，約瑟十個hiaⁿ lóng落埃及，去tia̍h米糧。
<sup>4</sup> 總是約瑟ê小弟便雅憫，雅各無差伊kap in兄相kap去；因為伊講，驚了伊tú-tio̍h害。
<sup>5</sup> 來tia̍h米糧ê人ê中間，以色列hiah-ê kiáⁿ亦有來，因為迦南地亦有飢荒。
<sup>6</sup> 當時治理埃及地ê是約瑟；thiò米糧hō͘ hit所在ê眾百姓ê，亦是伊；約瑟hiah-ê兄來，仆落地拜伊。
<sup>7</sup> 約瑟看見伊hiah-ê兄，能認得，假做生份人，對in講khah嚴ê話，問in講，Lín tùi tah-lo̍h來？in講，Tùi迦南地來tia̍h米糧。
<sup>8</sup> 約瑟能認得in兄，in bōe認得伊。
<sup>9</sup> 約瑟記得前所夢論到in-ê hiah-ê 夢，就對in講，Lín是偵探，來探聽chit所在ê虛實。
<sup>10</sup> In對伊講，阮ê主ah，m̄是，你ê奴僕來beh tia̍h米糧。
<sup>11</sup> 阮lóng是一人ê kiáⁿ，阮是老實人，你ê奴僕m̄是偵探。
<sup>12</sup> 約瑟kā in講，m̄是án-ni，lín來是beh探聽chit所在ê虛實。
<sup>13</sup> In講，你ê奴僕十二個兄弟，是迦南地一個人ê kiáⁿ；第一細ê，現今tī阮老父hia；有一個無去lah。
<sup>14</sup> 約瑟kā in講，我tú-á講lín是偵探，chit-ê話實在無錯。
<sup>15</sup> 我kí法老ê性命來chiù-chōa，若lín soah尾ê小弟無到chia，lín bōe得thang出chit所在；用án-ni來試驗lín ê虛實。
<sup>16</sup> Tio̍h差lín中間一人去chhōa lín ê小弟來，lín chiah-ê lóng tio̍h關tī-chia，證明lín ê話，知lín誠實á無；若無，我kí法老ê性命來chiù-chōa，lín一定是偵探。
<sup>17</sup> Tùi án-ni，約瑟將in lóng關tī 監裡三日。
<sup>18</sup> 到第三日約瑟對in講，我敬畏上帝；lín照我ê話行，就會活。
<sup>19</sup> Lín若果然是老實人，lín兄弟中thang留一個縛tī lín hit監內；總是lín thang帶米糧tò去，救lín家內ê飢荒，
<sup>20</sup> 將lín soah尾小弟chhōa來我chia；án-ni lín ê話就有憑據，lín也m̄免死。In就照án-ni行。
<sup>21</sup> In相kap講，咱對tī咱ê小弟實在有罪，伊哀求咱ê時，咱看見伊心內ê艱苦，也m̄肯聽伊；所以chit場ê苦難到tī咱。
<sup>22</sup> Liû-piān應in講，我kiám m̄是對lín講，m̄-thang害hit-ê gín-á來取罪，獨獨lín m̄聽？所以流伊ê血ê罪，對咱chiah-ê討。
<sup>23</sup> In m̄知約瑟聽能曉得；因為tī in中間有用翻譯官。
<sup>24</sup> 約瑟oa̍t-tńg身流目屎；koh oa̍t來kap in講話；就tī in中間取西門出來，tī in ê面前kā伊縛teh。
<sup>25</sup> 約瑟吩咐人將五穀入tī in ê器具到滿滿，也將in ta̍k人ê銀hē tī in ê布袋內，來還in，koh用路裡ê食物hō͘ in；人就照án-ni來kā in做。
<sup>26</sup> In就將五穀hō͘ in ê驢載，就離開hia去。
<sup>27</sup> 到歇暝ê所在，in中間有一人tháu開伊ê布袋，beh the̍h hō͘驢食，chiah看見伊ê銀猶原tī-teh，hē tī布袋口。
<sup>28</sup> 就kā伊ê兄弟講，我ê銀還倒tńg，你看，猶原tī我ê布袋內；in就驚到無心肝，ngia̍uh-ngia̍uh-chhoah，相kap講，上帝án-ni款待咱是甚麼？
<sup>29</sup> In到迦南地，到in老父雅各hia，將所tú-tio̍h ê事lóng kā伊講，講，
<sup>30</sup> Hit人，就是hit所在ê主，對阮講真嚴ê話，掠阮做hit所在ê偵探。
<sup>31</sup> 阮kā伊講，阮是老實人，阮m̄是偵探，
<sup>32</sup> 阮是十二個兄弟，是阮老父ê kiáⁿ；有一個無去，第一細ê現今kap阮老父tī迦南地。
<sup>33</sup> Hit人，就是hit所在ê主，kā阮講，若ài hō͘我知lín是老實人，lín兄弟中thang留一個tī我chia，lín chiah-ê thang帶五穀tò去，救lín家內ê飢荒；
<sup>34</sup> chhōa lín soah尾ê小弟來我chia，我就知lín m̄是偵探，是老實人；án-ni我就將lín ê兄弟交hō͘ lín，lín也thang tī chit所在買賣。
<sup>35</sup> 後來in piàⁿ in ê布袋，無phah算，in ta̍k人ê銀包lóng tī in ê布袋內；in kap in老父看見銀包就lóng驚惶。
<sup>36</sup> In ê老父雅各kā in講，Lín hō͘我失落我ê kiáⁿ；約瑟無去，西門也無去，lín koh beh chhōa便雅憫去；chiah-ê tāi-chì lóng是害tio̍h我。
<sup>37</sup> Liû-piān kā伊ê老父講，我若無chhōa伊tò來交你，你thang thâi我兩個kiáⁿ；做你thang將伊交代我，我的確chhōa伊tò來交你。
<sup>38</sup> 雅各講，我ê kiáⁿ我無beh hō͘伊kap lín去；伊ê兄已經死，只有chhun伊；伊若tī lín所行ê路tú-tio̍h陷害，he！就是lín hō͘我白頭毛悽慘落陰府。

</p></div><div class="p_right"><div class="chap">=== 創世記 · 第 42 章 ===</div><p>
<sup>1</sup> Ngá-kok khòaⁿ-kìⁿ Ai-ki̍p ū gō͘-kak, Ngá-kok chiū kā i hiah ê kiáⁿ kóng, Lín siáⁿ-sū teh saⁿ-khòaⁿ.
<sup>2</sup> Koh kóng, Góa thiaⁿ-kìⁿ Ai-ki̍p ū gō͘-kak, lín thang lo̍h-khì hia, ūi lán tia̍h tām-po̍h, hō͘ lán thang tō͘-oa̍h, bián sí.
<sup>3</sup> Tùi án-ni Iok-sek cha̍p ê hiaⁿ lóng lo̍h Ai-ki̍p, khì tia̍h bí-niû.
<sup>4</sup> Chóng-sī Iok-sek ê sió-tī Piān-ngá-bín, Ngá-kok bô chhe i kap in hiaⁿ saⁿ-kap khì;  in-ūi i kóng, Kiaⁿ-liáu i tú-tio̍h hāi.
<sup>5</sup> Lâi tia̍h bí-niû ê lâng ê tiong-kan, Í-sek-lia̍t hiah ê kiáⁿ ia̍h ū lâi, in-ūi Ka-lâm tōe ia̍h ū ki-hng.
<sup>6</sup> Tng-sî tī-lí Ai-ki̍p tōe ê sī Iok-sek;  thiò bí-niû hō͘ hit só͘-chāi ê chèng peh-sìⁿ-ê, ia̍h sī i;  Iok-sek hiah ê hiaⁿ lâi, phak-lo̍h tōe pài i.
<sup>7</sup> Iok-sek khòaⁿ-kìⁿ i hiah ê hiaⁿ, ōe jīn-tit, ké-chòe siⁿ-hūn-lâng, tùi in kóng khah-giâm ê ōe, mn̄g in kóng, Lín tùi tah-lo̍h lâi?  in kóng, Tùi Ka-lâm tōe lâi tia̍h bí-niû.
<sup>8</sup> Iok-sek ōe jīn-tit in hiaⁿ, in bōe jīn-tit i.
<sup>9</sup> Iok-sek kì-tit chêng só͘ bāng lūn-kàu in ê hiah ê bāng, chiū tùi in kóng, Lín sī cheng-thàm, lâi thàm-thiaⁿ chit só͘-chāi ê hu-si̍t.
<sup>10</sup> In tùi i kóng, Goán ê chú ah, m̄-sī, lí ê lô͘-po̍k lâi beh tia̍h bí-niû.
<sup>11</sup> Goán lóng sī chi̍t-lâng ê kiáⁿ, goán sī láu-si̍t lâng, lí ê lô͘-po̍k m̄-sī cheng-thàm.
<sup>12</sup> Iok-sek kā in kóng, M̄-sī án-ni, lín lâi sī beh thàm-thiaⁿ chit só͘-chāi ê hu-si̍t.
<sup>13</sup> In kóng, Lí ê lô͘-po̍k cha̍p-jī ê hiaⁿ-tī, sī Ka-lâm tōe chi̍t ê lâng ê kiáⁿ;  tē-it-sòe-ê, hiān-kim tī goán lāu-pē hia;  ū chi̍t-ê bô-khì lah.
<sup>14</sup> Iok-sek kā in kóng, Góa tú-á kóng lín sī cheng-thàm, chit ê ōe si̍t-chāi bô chhò.
<sup>15</sup> Góa kí Hoat-ló ê sìⁿ-miā lâi chiù-chōa, nā lín soah-bé ê sió-tī bô kàu chia, lín bōe-tit-thang chhut chit só͘-chāi;  ēng án-ni lâi chhì-giām lín ê hu-si̍t.
<sup>16</sup> Tio̍h chhe lín tiong-kan chi̍t-lâng khì chhōa lín ê sió-tī lâi, lín chiah-ê lóng tio̍h koaiⁿ tī-chia, chèng-bêng lín ê ōe, chai lín sêng-si̍t á-bô;  nā bô, góa kí Hoat-ló ê sìⁿ-miā lâi chiù-chōa, lín it-tēng sī cheng-thàm.
<sup>17</sup> Tùi án-ni Iok-sek chiong in lóng koaiⁿ tī Kaⁿ-ni̍h saⁿ-ji̍t.
<sup>18</sup> Kàu tē-saⁿ ji̍t Iok-sek tùi in kóng, Góa kèng-ùi Siōng-tè;  lín chiàu góa ê ōe kiâⁿ, chiū ōe oa̍h.
<sup>19</sup> Lín nā kó-jiân sī láu-si̍t lâng, lín hiaⁿ-tī-tiong thang lâu chi̍t-ê pa̍k tī lín hit kaⁿ-lāi;  chóng-sī lín thang tòa bí-niû tò-khì, kiù lín ke-lāi ê ki-hng,
<sup>20</sup> chiong lín soah-bé sió-tī chhōa lâi góa chia;  án-ni lín ê ōe chiū ū pîn-kù,  lín iā m̄-bián sí.  In chiū chiàu án-ni kiâⁿ.
<sup>21</sup> In saⁿ-kap kóng, Lán tùi tī lán ê sió-tī si̍t-chāi ū chōe, i ai-kiû lán ê sî, lán khòaⁿ-kìⁿ i sim-lāi ê kan-khó͘, iā m̄-khéng thiaⁿ i;  só͘-í chit-tiûⁿ ê khó͘-lān kàu tī lán.
<sup>22</sup> Liû-piān ìn in kóng, Góa kiám m̄-sī tùi lín kóng, m̄-thang hāi hit ê gín-á lâi chhú-chōe, to̍k-to̍k lín m̄-thiaⁿ?  só͘-í lâu i ê huih ê chōe, tùi lán chiah-ê thó.
<sup>23</sup> In m̄-chai Iok-sek thiaⁿ ōe hiáu-tit;  in-ūi tī in tiong-kan ū ēng hoan-e̍k-koaⁿ.
<sup>24</sup> Iok-sek oa̍t-tńg-sin lâu ba̍k-sái;  koh oa̍t-lâi kap in kóng-ōe;  chiū tī in tiong-kan chhú Se-biān chhut-lâi, tī in ê bīn-chêng kā i pa̍k-teh.
<sup>25</sup> Iok-sek hoan-hù lâng chiong gō͘-kak ji̍p tī in ê khì-kū kàu móa-móa, iā chiong in ta̍k-lâng ê gûn hē tī in ê pò͘-tē-lāi, lâi hêng in, koh ēng lō͘-ni̍h ê chia̍h-mi̍h hō͘ in;  lâng chiū chiàu án-ni lâi kā in chòe.
<sup>26</sup> In chiū chiong gō͘-kak hō͘ in ê lû chài, chiū lī-khui hia khì.
<sup>27</sup> Kàu hioh-mî ê só͘-chāi, in tiong-kan ū chi̍t-lâng tháu-khui i ê pò͘-tē, beh the̍h hō͘ lû chia̍h, chiah khòaⁿ-kìⁿ i ê gûn iû-goân tī-teh, hē tī pò͘-tē-kháu.
<sup>28</sup> Chiū kā i ê hiaⁿ-tī kóng, Góa ê gûn hêng tò-tńg,  lí khòaⁿ, iû-goân tī góa ê pò͘-tē-lāi;  in chiū kiaⁿ kàu bô sim-koaⁿ, ngia̍uh-ngia̍uh-chhoah, saⁿ-kap kóng, Siōng-tè án-ni khoán-thāi lán sī sím-mi̍h?
<sup>29</sup> In kàu Ka-lâm tōe, kàu in lāu-pē Ngá-kok hia, chiong só͘ tú-tio̍h ê sū lóng kā i kóng, kóng,
<sup>30</sup> Hit-lâng, chiū-sī hit só͘-chāi ê chú, tùi goán kóng chin giâm ê ōe, lia̍h goán chòe hit só͘-chāi ê cheng-thàm.
<sup>31</sup> Goán kā i kóng, Goán sī láu-si̍t lâng, goán m̄-sī cheng-thàm,
<sup>32</sup> goán sī cha̍p-jī ê hiaⁿ-tī, sī goán lāu-pē ê kiáⁿ;  ū chi̍t-ê bô-khì, tē-it-sòe-ê hiān-kim kap goán lāu-pē tī Ka-lâm tōe.
<sup>33</sup> Hit-lâng, chiū-sī hit só͘-chāi ê chú, kā goán kóng, Nā ài hō͘ góa chai lín sī láu-si̍t lâng, lín hiaⁿ-tī-tiong thang lâu chi̍t-ê tī góa chia, lín chiah-ê thang tòa gō͘-kak tò-khì, kiù lín ke-lāi ê ki-hng;
<sup>34</sup> chhōa lín soah-bé ê sió-tī lâi góa chia, góa chiū chai lín m̄-sī cheng-thàm, sī láu-si̍t lâng;  án-ni góa chiū chiong lín ê hiaⁿ-tī kau hō͘ lín, lín iā thang tī chit só͘-chāi bóe-bōe.
<sup>35</sup> Āu-lâi in piàⁿ in ê pò͘-tē, bô phah-sǹg, in ta̍k-lâng ê gûn-pau lóng tī in ê pò͘-tē-lāi;  in kap in lāu-pē khòaⁿ-kìⁿ gûn-pau chiū lóng kiaⁿ-hiâⁿ.
<sup>36</sup> In ê lāu-pē Ngá-kok kā in kóng, Lín hō͘ góa sit-lo̍h góa ê kiáⁿ;  Iok-sek bô-khì, Se-biān iā bô-khì, lín koh beh chhōa Piān-ngá-bín khì;  chiah ê tāi-chì lóng sī hāi-tio̍h góa.
<sup>37</sup> Liû-piān kā i ê lāu-pē kóng, Góa nā bô chhōa i tò-lâi kau lí, lí thang thâi góa nn̄g ê kiáⁿ;  chòe lí thang chiong i kau-tài góa, góa tek-khak chhōa i tò-lâi kau lí.
<sup>38</sup> Ngá-kok kóng, Góa ê kiáⁿ góa bô beh hō͘ i kap lín khì;  i ê hiaⁿ í-keng sí, chí-ū chhun i;  i nā tī lín só͘ kiâⁿ ê lō͘ tú-tio̍h hām-hāi, he! chiū-sī lín hō͘ góa pe̍h-thâu-mn̂g chhiⁿ-chhám lo̍h im-hú.

</p></div></div><div class="p_outer"><div class="p_left"> <div class="chap">=== 創世記 · 第 43 章 ===</div><p>
<sup>1</sup> Hit所在飢荒真大。
<sup>2</sup> In tùi埃及帶來ê五穀已經食了，in老父kā in講，Lín koh去kā咱tia̍h淡薄米糧來。
<sup>3</sup> 猶大應伊講，Hit人切切吩咐阮講，Lín小弟若無kap lín相kap來，lín就bōe得tio̍h見我ê面。
<sup>4</sup> 你（Lín）若差阮小弟kap阮相kap去，阮就落去，kā你tia̍h米糧。
<sup>5</sup> 你若m̄差伊去，阮就m̄落去；因為hit人kā阮講，Lín小弟若無kap lín相kap來，lín就bōe得tio̍h見我ê面。
<sup>6</sup> 以色列講，Lín啥事án-ni害我，kā hit人講lín iáu有小弟ah？
<sup>7</sup> In應講，Hit人致意問阮kap阮親族ê tāi-chì講，Lín老父iáu tī-teh無？lín iáu有兄弟無？阮照伊所問ê kā伊講；阮thái-thó會知伊beh講，Tio̍h帶lín小弟落來？
<sup>8</sup> 猶大koh kā伊ê老父以色列講，你差gín-á kap我去，阮就起身去，thang hō͘阮kap你，以及阮ê gín-á，得tio̍h活，免死。
<sup>9</sup> 我kā伊保，你thang對我討；我若無chhōa伊tò來，khiā tī你ê面前，我願一生擔當罪。
<sup>10</sup> 咱若m̄是有延chhiân，已經第二pái tò來lah。
<sup>11</sup> In老父以色列對in講，若是án-ni，lín就tio̍h án-ni做；thang取chit所在第一好ê土產，乳香淡薄，蜂蜜淡薄，以及香料、沒藥、榧子、杏仁，lóng收tī器具內；帶去送hit人。
<sup>12</sup> Koh tio̍h帶銀重倍，亦tio̍h將lín布袋口，伊還lín ê銀，帶倒tńg去hō͘伊；hit-ê kiám-chhái是失錯；
<sup>13</sup> 亦chhōa lín小弟起身，去koh見hit人。
<sup>14</sup> 獨獨願全能ê上帝hō͘ lín tī hit人ê面前得tio̍h憐憫；將lín hit-ê兄弟kap便雅憫交lín；我若失落我ê kiáⁿ，亦tio̍h hō͘伊失落就是。
<sup>15</sup> Tùi hit-tia̍p，in帶hiah-ê禮物，亦帶銀重倍，koh chhōa便雅憫，起身落去埃及；khiā tī約瑟ê面前。
<sup>16</sup> 約瑟看見便雅憫kap in相kap來，就對管家ê講，Chhōa chiah-ê人去厝內，thâi cheng-siⁿ，備辦筵席；因為日晝，chiah-ê人beh kap我相kap食。
<sup>17</sup> Hit人就照約瑟ê話去行；chhōa in hiah-ê人入約瑟ê厝。
<sup>18</sup> Hiah-ê人，因為hō͘伊chhōa到約瑟ê厝，就驚惶；講，Chhōa咱到chia，的確是因為頭一pái還咱tī布袋內ê銀，beh chhē咱ê孔縫，下手害咱，強強掠咱做奴僕，搶咱ê驢。
<sup>19</sup> In就óa近約瑟ê管家ê，tī厝門口kap伊講話，
<sup>20</sup> 講，我ê主ah，阮頭pái落來，實在是beh tia̍h米糧；
<sup>21</sup> 後來到歇暝ê所在，開阮ê布袋，無phah算，阮ta̍k人ê銀足數猶原tī ta̍k人ê布袋口；taⁿ阮有koh帶來；阮另外有koh帶銀beh來tia̍h米糧；
<sup>22</sup> 阮m̄知chī-chūi將阮ê銀hē tī阮ê布袋內。
<sup>23</sup> 管家ê講，做lín安心，免驚；是lín ê上帝，kap lín老父ê上帝，賞賜lín財寶tī lín ê布袋內；lín ê銀我已經收了。就chhōa西門出來hō͘ in。
<sup>24</sup> Hit人就chhōa hiah-ê人入約瑟ê厝，捧水hō͘ in，in就洗腳；koh the̍h草料飼in ê驢。
<sup>25</sup> In就備辦hiah-ê禮物，thèng候約瑟日晝tò來；因為in聽見beh tī-hia食。
<sup>26</sup> 約瑟tò來到厝，in就將所帶來ê禮物the̍h入厝送伊；koh仆tī地裡拜伊。
<sup>27</sup> 約瑟問in平安；koh講，Lín ê老父，就是lín所講hit-ê老人，平安mah？伊iáu tī-teh mah？
<sup>28</sup> In應講，你ê奴僕，阮ê老父，平安，伊iáu tī-teh；in就àⁿ頭拜伊。
<sup>29</sup> 約瑟kia̍h目看見伊同母ê小弟，便雅憫；就講，你所kā我講soah尾小弟，是chit-ê mah？Koh講，細kiáⁿ，願上帝施恩hō͘你。
<sup>30</sup> 約瑟疼小弟ê情大受激動；就趕緊chhē一位thang啼哭；入伊ê房間啼哭；
<sup>31</sup> 後來洗面出來，勉強忍teh；吩咐開桌。
<sup>32</sup> In就為約瑟另外排一塊桌，為hiah-ê人koh排一塊，亦為kap約瑟相kap食ê埃及人另外排一塊；因為埃及人bōe-thang kap希伯來人相kap食，這是埃及人所厭惡。
<sup>33</sup> Hiah-ê人坐tī伊ê面前，大細照in年歲ê次序；hiah-ê人大家gông-ngia̍h。
<sup>34</sup> 約瑟將伊面前ê食物，分hō͘ in；獨獨便雅憫所得tio̍h-ê，比別人五倍chōe；in就lim酒，kap約瑟相kap宴樂。

</p></div><div class="p_right"><div class="chap">=== 創世記 · 第 43 章 ===</div><p>
<sup>1</sup> Hit só͘-chāi ki-hng chin-tōa.
<sup>2</sup> In tùi Ai-ki̍p tòa-lâi ê gō͘-kak í-keng chia̍h-liáu, in lāu-pē kā in kóng, Lín koh khì kā lán tia̍h tām-po̍h bí-niû lâi.
<sup>3</sup> Iû-tāi ìn i kóng, Hit-lâng chhiat-chhiat hoan-hù goán kóng, Lín sió-tī nā bô kap lín saⁿ-kap lâi, lín chiū bōe tit-tio̍h kìⁿ góa ê bīn.
<sup>4</sup> Lí(Lín) nā chhe goán sió-tī kap goán saⁿ-kap khì, goán chiū lo̍h-khì, kā lí tia̍h bí-niû.
<sup>5</sup> Lí nā m̄ chhe i khì, goán chiū m̄ lo̍h-khì;  in-ūi hit-lâng kā goán kóng, Lín sió-tī nā bô kap lín saⁿ-kap lâi, lín chiū bōe tit-tio̍h kìⁿ góa ê bīn.
<sup>6</sup> Í-sek-lia̍t kóng, Lín siáⁿ-sū án-ni hāi góa, kā hit-lâng kóng lín iáu ū sió-tī ah?
<sup>7</sup> In ìn kóng, Hit-lâng tì-ì mn̄g goán kap goán chhin-cho̍k ê tāi-chì kóng, Lín lāu-pē iáu tī-teh bô?  lín iáu ū hiaⁿ-tī bô?  goán chiàu i só͘ mn̄g-ê kā i kóng;  goán thái-thó ōe chai i beh kóng, Tio̍h tòa lín sió-tī lo̍h-lâi?
<sup>8</sup> Iû-tāi koh kā i ê lāu-pē Í-sek-lia̍t kóng, Lí chhe gín-á kap góa khì, goán chiū khí-sin khì, thang hō͘ goán kap lí, í-ki̍p goán ê gín-á, tit-tio̍h oa̍h, bián sí.
<sup>9</sup> Góa kā i pó, lí thang tùi góa thó;  góa nā bô chhōa i tò-lâi, khiā tī lí ê bīn-chêng, góa goān it-seng tam-tng chōe.
<sup>10</sup> Lán nā m̄-sī ū iân-chhiân, í-keng tē-jī-pái tò-lâi lah.
<sup>11</sup> In lāu-pē Í-sek-lia̍t tùi in kóng, Nā sī án-ni, lín chiū tio̍h án-ni chòe;  thang chhú chit só͘-chāi tē-it hó ê thó͘-sán, jú-hiuⁿ tām-po̍h, phang-bi̍t tām-po̍h, í-ki̍p hiuⁿ-liāu, bu̍t-io̍h, húi-chí, hēng-jîn, lóng siu tī khì-kū lāi;  tòa-khì sàng hit-lâng.
<sup>12</sup> Koh tio̍h tòa gûn têng-pē, ia̍h tio̍h chiong lín pò͘-tē-kháu, i hêng lín ê gûn, tòa tò-tńg khì hō͘-i;  hit-ê kiám-chhái sī sit-chhò;
<sup>13</sup> ia̍h chhōa lín sió-tī khí-sin, khì koh kìⁿ hit-lâng.
<sup>14</sup> To̍k-to̍k goān choân-lêng ê Siōng-tè hō͘ lín tī hit-lâng ê bīn-chêng tit-tio̍h lîn-bín;  chiong lín hit ê hiaⁿ-tī kap Piān-ngá-bín kau lín;  góa nā sit-lo̍h góa ê kiáⁿ, ia̍h tio̍h hō͘ i sit-lo̍h chiū-sī.
<sup>15</sup> Tùi hit-tia̍p in tòa hiah ê lé-mi̍h, ia̍h tòa gûn têng-pē, koh chhōa Piān-ngá-bín, khí-sin lo̍h-khì Ai-ki̍p;  khiā tī Iok-sek ê bīn-chêng.
<sup>16</sup> Iok-sek khòaⁿ-kìⁿ Piān-ngá-bín kap in saⁿ-kap lâi, chiū tùi koán-ke-ê kóng, Chhōa chiah ê lâng khì chhù-lāi, thâi cheng-siⁿ, pī-pān iân-sia̍h;  in-ūi ji̍t-tàu, chiah ê lâng beh kap góa saⁿ-kap chia̍h.
<sup>17</sup> Hit-lâng chiū chiàu Iok-sek ê ōe khì kiâⁿ;  chhōa in hiah ê lâng ji̍p Iok-sek ê chhù.
<sup>18</sup> Hiah ê lâng, in-ūi hō͘ i chhōa kàu Iok-sek ê chhù, chiū kiaⁿ-hiâⁿ;  kóng, Chhōa lán kàu chia, tek-khak sī in-ūi thâu-chi̍t-pái hêng lán tī pò͘-tē-lāi ê gûn, beh chhē lán ê khang-phāng, hē chhiú hāi lán, kiông-kiông lia̍h lán chòe lô͘-po̍k, chhiúⁿ lán ê lû.
<sup>19</sup> In chiū óa-kūn Iok-sek ê koán-ke-ê, tī chhù-mn̂g-kháu kap i kóng-ōe,
<sup>20</sup> kóng, Góa ê chú ah, goán thâu-pái lo̍h-lâi, si̍t-chāi sī beh tia̍h bí-niû;
<sup>21</sup> āu-lâi kàu hioh-mî ê só͘-chāi, khui goán ê pò͘-tē, bô phah-sǹg, goán ta̍k-lâng ê gûn chiok-sò͘ iû-goân tī ta̍k-lâng ê pò͘-tē-kháu;  taⁿ goán ū koh tòa-lâi;  goán lēng-gōa ū koh tòa gûn beh lâi tia̍h bí-niû;
<sup>22</sup> goán m̄-chai chī-chūi chiong goán ê gûn hē tī goán ê pò͘-tē-lāi.
<sup>23</sup> Koán-ke-ê kóng, Chòe lín an-sim, bián kiaⁿ;  sī lín ê Siōng-tè, kap lín lāu-pē ê Siōng-tè, siúⁿ-sù lín châi-pó tī lín ê pò͘-tē-lāi;  lín ê gûn góa í-keng siu-liáu.  Chiū chhōa Se-biān chhut-lâi hō͘ in.
<sup>24</sup> Hit-lâng chiū chhōa hiah ê lâng ji̍p Iok-sek ê chhù, phâng chúi hō͘ in, in chiū sóe kha;  koh the̍h chháu-liāu chhī in ê lû.
<sup>25</sup> In chiū pī-pān hiah ê lé-mi̍h, thèng-hāu Iok-sek ji̍t-tàu tò-lâi;  in-ūi in thiaⁿ-kìⁿ beh tī-hia chia̍h.
<sup>26</sup> Iok-sek tò-lâi kàu chhù, in chiū chiong só͘ tòa-lâi ê lé-mi̍h the̍h ji̍p chhù sàng-i;  koh phak tī tōe-ni̍h pài i.
<sup>27</sup> Iok-sek mn̄g in pêng-an;  koh kóng, Lín ê lāu-pē, chiū-sī lín só͘ kóng hit ê lāu-lâng, pêng-an mah?  i iáu tī-teh mah?
<sup>28</sup> In ìn kóng, Lí ê lô͘-po̍k, goán ê lāu-pē, pêng-an, i iáu tī-teh;  in chiū àⁿ-thâu pài i.
<sup>29</sup> Iok-sek kia̍h-ba̍k khòaⁿ-kìⁿ i tâng-bú ê sió-tī, Piān-ngá-bín;  chiū kóng, Lí só͘ kā góa kóng soah-bé sió-tī, sī chit-ê mah?  Koh kóng, Sòe-kiáⁿ, goān Siōng-tè si-un hō͘ lí.
<sup>30</sup> Iok-sek thiàⁿ sió-tī ê chêng tōa siū kek-tōng;  chiū kóaⁿ-kín  chhē chi̍t-ūi thang thî-khàu;  ji̍p i ê pâng-keng thî-khàu;
<sup>31</sup> āu-lâi sóe-bīn chhut-lâi, bián-kióng lún-teh;  hoan-hù khui-toh.
<sup>32</sup> In chiū ūi Iok-sek lēng-gōa pâi chi̍t tè toh, ūi hiah ê lâng koh pâi chi̍t tè, ia̍h ūi kap Iok-sek saⁿ-kap chia̍h ê Ai-ki̍p lâng lēng-gōa pâi chi̍t-tè;  in-ūi Ai-ki̍p lâng bōe thang kap Hi-pek-lâi lâng saⁿ-kap chia̍h, che sī Ai-ki̍p lâng só͘ iàm-ò͘ⁿ.
<sup>33</sup> Hiah ê lâng chē tī i ê bīn-chêng, tōa-sòe chiàu in nî-hè ê chhù-sū;  hiah ê lâng tāi-ke gông-ngia̍h.
<sup>34</sup> Iok-sek chiong i bīn-chêng ê chia̍h-mi̍h, pun hō͘ in;  to̍k-to̍k Piān-ngá-bín só͘ tit-tio̍h-ê, pí pa̍t-lâng gō͘-pē chōe;  in chiū lim chiú, kap Iok-sek saⁿ-kap iàn-lo̍k.

</p></div></div><div class="p_outer"><div class="p_left"> <div class="chap">=== 創世記 · 第 44 章 ===</div><p>
<sup>1</sup> 約瑟吩咐管家ê講，將米糧入滿chiah-ê人ê布袋，盡in所能帶ê；koh將ta̍k人ê銀lok tī伊ê布袋口。
<sup>2</sup> 亦將我ê杯，就是hit塊銀杯，hē tī少年ê ê布袋口；伊tia̍h五穀ê銀亦續hē-teh。管家ê就照約瑟所講ê話去行。
<sup>3</sup> 天一下光，就差hiah-ê人kap in ê驢去。
<sup>4</sup> In出城行無jōa遠，約瑟kā管家ê講，起來，去追jip hiah-ê人，追tio̍h，就kā in講，Lín啥事用pháiⁿ報好ah？
<sup>5</sup> 這kiám m̄是我ê主人lim酒ê杯mah？Kiám m̄是伊占卜teh用ê mah？Lín án-ni做是pháiⁿ。
<sup>6</sup> 管家ê追tio̍h in，將chiah-ê話kā in講。
<sup>7</sup> In應講，我ê主啥事講chit號話？你ê奴僕斷斷無做chit號事。
<sup>8</sup> 你看，阮前tī布袋口所看見ê銀，尚且tùi迦南地帶來還你；阮thái-thó會對你主人ê家偷the̍h金銀ah？
<sup>9</sup> 你ê奴僕ê中間，無論tī甚麼人hia chhiau-tio̍h，就hō͘伊死，阮亦beh做我ê主人ê奴僕。
<sup>10</sup> 管家ê講，Taⁿ就照lín ê話行；tī甚麼人hia chhiau-tio̍h，hit人就做我ê奴僕；其餘ê lóng無罪。
<sup>11</sup> Tùi hit-tia̍p，in ta̍k人趕緊將布袋卸tī土腳，ta̍k人tháu開in ê布袋。
<sup>12</sup> 管家ê就chhiau，tùi大ê 起，到細ê止；hit-ê杯竟然tī便雅憫ê布袋內chhiau-tio̍h。
<sup>13</sup> In就拆裂in ê衫，ta̍k人將in ê物hō͘驢載，tò去城內。
<sup>14</sup> 猶大kap伊ê兄弟到約瑟ê厝，約瑟iáu tī-hia，in就tī伊ê面前仆落地。
<sup>15</sup> 約瑟kā in講，Lín所做ê是甚麼事？lín kiám m̄知，親像我chit號ê人會占卜mah？
<sup>16</sup> 猶大講，阮對我ê主beh講甚麼？iáu有啥話thang講？阮thái會家己訴明ah？上帝已經查出你ê奴僕ê罪過，阮kap hit-ê tī伊ê手chhiau tio̍h杯ê，lóng是我ê主ê奴僕。
<sup>17</sup> 約瑟講，我斷斷無beh án-ni做；tī甚麼人ê手chhiau tio̍h杯，hit人就tio̍h做我ê奴僕；lín chiah-ê thang平安上去lín老父hia。
<sup>18</sup> 猶大óa近伊講，我ê主ah，求你容允你ê奴僕講一句話hō͘我ê主聽，莫得受氣你ê奴僕；因為你kap法老一樣。
<sup>19</sup> 我ê主bat問你chiah-ê奴僕講，Lín有老父，有兄弟無？
<sup>20</sup> 阮kā我ê主講，阮有老父，已經年老；iáu有伊年老所生一個soah尾kiáⁿ；伊ê兄已經死，伊ê老母kan-ta放伊一個，koh伊ê老父真疼伊。
<sup>21</sup> 你kā你ê奴僕講，Chhōa伊落來我chia，hō͘我親目看見伊。
<sup>22</sup> 阮kā我ê主講，Gín-á bōe會離開伊ê老父；若離開伊ê老父，老父的確死。
<sup>23</sup> 你kā你ê奴僕講，Lín ê soah尾小弟若無kap lín相kap落來，lín就bōe得koh見我ê面。
<sup>24</sup> 阮上 到你ê奴僕，阮老父hia，就將我ê主ê話kā伊講。
<sup>25</sup> 阮ê老父講，Lín koh去kā咱tia̍h淡薄米糧來。
<sup>26</sup> 阮就講，阮bōe會落去；阮ê soah尾小弟若kap阮相kap去，阮就beh落去；因為soah尾小弟若無kap阮相kap去，阮的確bōe得見hit人ê面。
<sup>27</sup> 你ê奴僕，我ê老父，kā阮講，lín知我ê bó͘ kā我生兩個kiáⁿ；
<sup>28</sup> 一個離開我出去，我講伊的確是hō͘野獸拆碎；到taⁿ我iáu m̄-bat看見；
<sup>29</sup> Taⁿ lín koh將chit-ê chhōa去，離開我；若伊tú-tio̍h陷害，就是lín hō͘我白頭毛悽慘落陰府。
<sup>30</sup> 阮老父ê性命kap chit-ê gín-á ê性命生相連；taⁿ我tò去你ê奴僕我ê老父hia；若gín-á無kap阮相kap tī-teh，阮ê老父看無gín-á，伊就的確死，
<sup>31</sup> 這就是阮hō͘你ê奴僕，阮ê老父，白頭毛悽慘落陰府。
<sup>32</sup> 因為你ê奴僕bat對我ê老父保chit-ê gín-á，講，我若無chhōa伊tò來交你，我願tī老父ê面前一生擔當罪。
<sup>33</sup> Taⁿ求你容允你ê奴僕tiàm-teh，替chit-ê gín-á做我ê主ê奴僕；hō͘ gín-á kap伊hiah-ê兄相kap上去。
<sup>34</sup> 若gín-á無kap我相kap去，我thái-thó能上去見我ê老父ah？驚了我看見阮老父所tú-tio̍h ê災禍。

</p></div><div class="p_right"><div class="chap">=== 創世記 · 第 44 章 ===</div><p>
<sup>1</sup> Iok-sek hoan-hù koán-ke-ê kóng, chiong bí-niû ji̍p móa chiah ê lâng ê pò͘-tē, chīn in só͘ ōe tòa-ê;  koh chiong ta̍k-lâng ê gûn lok tī i ê pò͘-tē-kháu.
<sup>2</sup> Ia̍h chiong góa ê poe, chiū-sī hit tè gûn-poe, hē tī siàu-liân-ê ê pò͘-tē-kháu;  i tia̍h gō͘-kak ê gûn ia̍h sòa hē-teh.  Koán-ke-ê chiū chiàu Iok-sek só͘ kóng ê ōe khì kiâⁿ.
<sup>3</sup> Thiⁿ chi̍t-ē kng, chiū chhe hiah ê lâng kap in ê lû khì.
<sup>4</sup> In chhut siâⁿ kiâⁿ bô jōa-hn̄g, Iok-sek kā koán-ke-ê kóng, Khí-lâi, khì tui-jip hiah ê lâng, tui-tio̍h, chiū kā in kóng, Lín siáⁿ-sū ēng pháiⁿ pò hó ah?
<sup>5</sup> Che kiám m̄-sī góa ê chú-lâng lim-chiú ê poe mah?  Kiám m̄-sī i chiam-pok teh ēng-ê mah?  lín án-ni chòe sī pháiⁿ.
<sup>6</sup> Koán-ke-ê tui-tio̍h in, chiong chiah ê ōe kā in kóng.
<sup>7</sup> In ìn kóng, Góa ê chú siáⁿ-sū kóng chit hō ōe?  lí ê lô͘-po̍k toàn-toàn bô chòe chit-hō sū.
<sup>8</sup> Lí khòaⁿ, goán chêng tī pò͘-tē-kháu só͘ khòaⁿ-kìⁿ ê gûn, siōng-chhiáⁿ tùi Ka-lâm tōe tòa-lâi hêng lí;  goán thái-thó ōe tùi lí chú-lâng ê ke thau-the̍h kim-gûn ah?
<sup>9</sup> Lí ê lô͘-po̍k ê tiong-kan, bô-lūn tī sím-mi̍h lâng hia chhiau-tio̍h, chiū hō͘ i sí,  goán ia̍h beh chòe góa ê chú-lâng ê lô͘-po̍k.
<sup>10</sup> Koán-ke-ê kóng, Taⁿ chiū chiàu lín ê ōe kiâⁿ;  tī sím-mi̍h lâng hia chhiau-tio̍h, hit-lâng chiū chòe góa ê lô͘-po̍k;  kî-û-ê lóng bô chōe.
<sup>11</sup> Tùi hit-tia̍p in ta̍k-lâng kóaⁿ-kín chiong pò͘-tē sià tī thô͘-kha, ta̍k-lâng tháu-khui in ê pò͘-tē.
<sup>12</sup> Koán-ke-ê chiū chhiau, tùi tōa-ê khí, kàu sòe-ê chí;  hit ê poe kéng-jiân tī Piān-ngá-bín ê pò͘-tē-lāi chhiau-tio̍h.
<sup>13</sup> In chiū thiah-li̍h in ê saⁿ, ta̍k-lâng chiong in ê mi̍h hō͘ lû chài, tò-khì siâⁿ-lāi.
<sup>14</sup> Iû-tāi kap i ê hiaⁿ-tī kàu Iok-sek ê chhù, Iok-sek iáu tī-hia, in chiū tī i ê bīn-chêng phak-lo̍h tōe.
<sup>15</sup> Iok-sek kā in kóng, Lín só͘-chòe-ê sī sím-mi̍h sū?  lín kiám m̄-chai,  chhin-chhiūⁿ góa chit-hō ê lâng ōe chiam-pok mah?
<sup>16</sup> Iû-tāi kóng, Goán tùi góa ê chú beh kóng sím-mi̍h?  iáu ū siáⁿ ōe thang kóng?  goán thái ōe ka-kī sò͘-bêng ah?  Siōng-tè í-keng cha-chhut lí ê lô͘-po̍k ê chōe-kòa, goán kap hit-ê tī i ê chhiú chhiau tio̍h poe-ê, lóng sī góa ê chú ê lô͘-po̍k.
<sup>17</sup> Iok-sek kóng, Góa toàn-toàn bô beh án-ni chòe;  Tī sím-mi̍h lâng ê chhiú chhiau tio̍h poe, hit-lâng chiū tio̍h chòe góa ê lô͘-po̍k;  lín chiah-ê thang pêng-an chiūⁿ khì lín lāu-pē hia.
<sup>18</sup> Iû-tāi óa-kūn i kóng, Góa ê chú ah, kiû lí iông-ún lí ê lô͘-po̍k kóng chi̍t-kù-ōe hō͘ góa ê chú thiaⁿ, bo̍h-tit siū-khì lí ê lô͘-po̍k;  in-ūi lí kap Hoat-ló chi̍t-iūⁿ.
<sup>19</sup> Góa ê chú bat mn̄g lí chiah ê lô͘-po̍k kóng,  Lín ū lāu-pē, ū hiaⁿ-tī bô?
<sup>20</sup> Goán kā góa ê chú kóng, Goán ū lāu-pē, í-keng nî-lāu;  iáu ū i nî-lāu só͘ siⁿ chi̍t ê soah-bé kiáⁿ;  i ê hiaⁿ í-keng sí, i ê lāu-bú kan-ta pàng i chi̍t-ê, koh i ê lāu-pē chin thiàⁿ-i.
<sup>21</sup> Lí kā lí ê lô͘-po̍k kóng, Chhōa i lo̍h-lâi góa chia, hō͘ góa chhin-ba̍k khòaⁿ-kìⁿ i.
<sup>22</sup> Goán kā góa ê chú kóng, Gín-á bōe-ōe lī-khui i ê lāu-pē;  nā lī-khui i ê lāu-pē, lāu-pē tek-khak sí.
<sup>23</sup> Lí kā lí ê lô͘-po̍k kóng, Lín ê soah-bé sió-tī nā bô kap lín saⁿ-kap lo̍h-lâi, lín chiū bōe-tit koh kìⁿ góa ê bīn.
<sup>24</sup> Goán chiūⁿ kàu lí ê lô͘-po̍k, goán lāu-pē hia, chiū chiong góa ê chú ê ōe kā i kóng.
<sup>25</sup> Goán ê lāu-pē kóng, Lín koh khì kā lán tia̍h tām-po̍h bí-niû lâi.
<sup>26</sup> Goán chiū kóng, Goán bōe-ōe lo̍h-khì;  goán ê soah-bé sió-tī nā kap goán saⁿ-kap khì, goán chiū beh lo̍h-khì;  in-ūi soah-bé sió-tī nā bô kap goán saⁿ-kap khì, goán tek-khak bōe-tit kìⁿ hit-lâng ê bīn.
<sup>27</sup> Lí ê lô͘-po̍k, góa ê lāu-pē, kā goán kóng, Lín chai góa ê bó͘ kā góa siⁿ nn̄g ê kiáⁿ;
<sup>28</sup> chi̍t-ê lī-khui góa chhut-khì, góa kóng i tek-khak sī hō͘ iá-siù thiah-chhùi;  kàu-taⁿ góa iáu m̄-bat khòaⁿ-kìⁿ;
<sup>29</sup> taⁿ lín koh chiong chit-ê chhōa-khì, lī-khui góa;  nā i tú-tio̍h hām-hāi, chiū-sī lín hō͘ góa pe̍h-thâu-mn̂g chhiⁿ-chhám lo̍h im-hú.
<sup>30</sup> Goán lāu-pē ê sìⁿ-miā kap chit ê gín-á ê sìⁿ-miā siⁿ saⁿ-liân;  taⁿ góa tò-khì lí ê lô͘-po̍k góa ê lāu-pē hia;  nā gín-á bô kap goán saⁿ-kap tī-teh, goán ê lāu-pē khòaⁿ bô gín-á, i chiū tek-khak sí,
<sup>31</sup> che chiū-sī goán hō͘ lí ê lô͘-po̍k, goán ê lāu-pē, pe̍h-thâu-mn̂g chhiⁿ-chhám lo̍h im-hú.
<sup>32</sup> In-ūi lí ê lô͘-po̍k bat tùi góa ê lāu-pē pó chit ê gín-á, kóng, Góa nā bô chhōa i tò-lâi kau lí, góa goān tī lāu-pē ê bīn-chêng it-seng tam-tng chōe.
<sup>33</sup> Taⁿ kiû lí iông-ún lí ê lô͘-po̍k tiàm-teh, thòe chit ê gín-á chòe góa ê chú ê lô͘-po̍k;  hō͘ gín-á kap i hiah ê hiaⁿ saⁿ-kap chiūⁿ-khì.
<sup>34</sup> Nā gín-á bô kap góa saⁿ-kap khì, góa thái-thó ōe chiūⁿ-khì kìⁿ góa ê lāu-pē ah?  kiaⁿ-liáu góa khòaⁿ-kìⁿ goán lāu-pē só͘ tú-tio̍h ê chai-ē.

</p></div></div><div class="p_outer"><div class="p_left"> <div class="chap">=== 創世記 · 第 45 章 ===</div><p>
<sup>1</sup> 約瑟tī hiah-ê khiā伊身邊ê人ê面前忍bōe-tiâu；就hoah講，眾人tio̍h離開我出去。約瑟將伊本身hō͘兄弟認得ê時，無一人khiā tī伊ê面前。
<sup>2</sup> 伊就出聲大哭；埃及人聽見，法老ê家亦聽見。
<sup>3</sup> 約瑟kā伊ê兄弟講，我是約瑟，我ê老父iáu tī-teh mah？伊ê兄弟bōe能應，因為tī伊ê面前lóng驚惶。
<sup>4</sup> 約瑟koh kā伊ê兄弟講，請行óa來。In就óa來。伊講，我是lín ê小弟約瑟，就是lín所賣到埃及ê。
<sup>5</sup> Taⁿ m̄免因為賣我到chia來憂悶，來家己怨恨；這是上帝差我事先lín來，因為beh保全性命。
<sup>6</sup> Taⁿ tī chit所在ê飢荒已經兩年，iáu有五年，無thang種作，無thang收成。
<sup>7</sup> 上帝差我事先lín來，為tio̍h beh kā lín留chhun ê種族tī世上；koh beh行伊大ê拯救，保全lín ê活命。
<sup>8</sup> Án-ni看起來，差我到chia ê，m̄是lín，就是上帝；伊koh hō͘我親像法老ê父，做伊全家ê主，kap管理埃及全地。
<sup>9</sup> Lín tio̍h趕緊上去我ê老父hia，kā伊講，你ê kiáⁿ約瑟án-ni講，上帝hō͘我做全埃及ê主，請落來我chia，m̄-thang延chhiân。
<sup>10</sup> 你kap你ê kiáⁿ你ê孫，kap牛群羊群，以及一切所有ê，lóng thang來tiàm-tī Ko-san ê地，kap我相近。
<sup>11</sup> 我beh tī-hia奉承你；因為iáu有五年ê飢荒，免得你，kap你ê家眷，kap一切所有ê落薄。
<sup>12</sup> 何況lín ê目睭kap我ê小弟便雅憫ê目睭lóng看見我kap lín親嘴對lín講話。
<sup>13</sup> Lín也tio̍h將我tī埃及一切ê榮光kap lín所看見ê事，lóng kā我ê老父講；koh tio̍h趕緊將我ê老父搬來我chia。
<sup>14</sup> Tùi án-ni，約瑟仆tī伊ê小弟便雅憫ê頷頸啼哭；便雅憫也tī伊ê頷頸啼哭。
<sup>15</sup> 伊koh kap眾兄弟chim嘴，抱in啼哭；後來伊ê兄弟就kap伊講話。
<sup>16</sup> Chit-ê風聲傳到法老ê宮內，講，約瑟ê兄弟來lah。法老kap伊ê人臣lóng歡喜。
<sup>17</sup> 法老kā約瑟講，你tio̍h kā你ê兄弟講，Lín tio̍h án-ni行；將物hō͘ cheng-siⁿ載；起身去迦南地；
<sup>18</sup> 將lín ê老父，kap lín ê家眷，lóng搬來我chia；我beh將埃及地ê好物hō͘ lín，lín亦thang食chit所在ê山珍海味。
<sup>19</sup> Taⁿ我命令你，lín tio̍h án-ni做；tùi埃及地帶車去，將lín ê gín-á，kap bó͘，kap lín ê老父，lóng搬來。
<sup>20</sup> M̄-thang看重lín家內ê物，因為埃及全地ê好物，lóng是lín ê。
<sup>21</sup> 以色列ê眾kiáⁿ就án-ni行。約瑟照法老ê命令hō͘ in車，kap路中tio̍h用ê食物；
<sup>22</sup> koh hō͘ in一人一套衣服；獨獨hō͘便雅憫銀三百，衣服五套。
<sup>23</sup> 送in老父ê物，記tī下底；驢káng十隻，載埃及ê好物；驢母十隻，載五穀kap餅kap菜，hō͘ in老父路裡thang用。
<sup>24</sup> 約瑟就差伊ê兄弟tò去，in就起身；koh kā in講，Lín m̄-thang tī路裡冤家。
<sup>25</sup> In tùi埃及上去，來到迦南地，in老父雅各hia。
<sup>26</sup> Kā伊講，約瑟iáu tī-teh，koh管理埃及全地。雅各心暈去，因為m̄信in ê話。
<sup>27</sup> In就將約瑟對in所講ê話，lóng kā伊講；伊koh看見約瑟所差來beh載伊ê車，in老父雅各ê心活起來。
<sup>28</sup> 以色列講，好lah；我ê kiáⁿ約瑟iáu tī-teh，thàn我iáu未死，我beh去看伊。

</p></div><div class="p_right"><div class="chap">=== 創世記 · 第 45 章 ===</div><p>
<sup>1</sup> Iok-sek tī hiah-ê khiā i sin-piⁿ ê lâng ê bīn-chêng lún-bōe-tiâu;  chiū hoah kóng, Chèng-lâng tio̍h lī-khui góa chhut-khì.  Iok-sek chiong i pún-sin hō͘ hiaⁿ-tī jīn-tit ê sî, bô chi̍t-lâng khiā tī i ê bīn-chêng.
<sup>2</sup> I chiū chhut-siaⁿ tōa-khàu;  Ai-ki̍p lâng thiaⁿ-kìⁿ, Hoat-ló ê ke ia̍h thiaⁿ-kìⁿ.
<sup>3</sup> Iok-sek kā i ê hiaⁿ-tī kóng, Góa sī Iok-sek, góa ê lāu-pē iáu tī-teh mah?  I ê hiaⁿ-tī bōe-ōe ìn, in-ūi tī i ê bīn-chêng lóng kiaⁿ-hiâⁿ.
<sup>4</sup> Iok-sek koh kā i ê hiaⁿ-tī kóng, Chhiáⁿ kiâⁿ-óa-lâi.  In chiū óa-lâi.  I kóng, Góa sī lín ê sió-tī Iok-sek, chiū-sī lín só͘ bōe kàu Ai-ki̍p-ê.
<sup>5</sup> Taⁿ m̄-bián in-ūi bōe góa kàu chia lâi iu-būn, lâi ka-kī oàn-hūn;  che sī Siōng-tè chhe góa tāi-seng lín lâi, in-ūi beh pó-choân sìⁿ-miā.
<sup>6</sup> Taⁿ tī chit só͘-chāi ê ki-hng í-keng nn̄g-nî, iáu ū gō͘-nî, bô thang chèng-choh, bô thang siu-sêng.
<sup>7</sup> Siōng-tè chhe góa tāi-seng lín lâi, ūi-tio̍h beh kā lín lâu chhun ê chéng-cho̍k tī sè-chiūⁿ;  koh beh kiâⁿ I tōa ê chín-kiù, pó-choân lín ê oa̍h-miā.
<sup>8</sup> Án-ni khòaⁿ-khí-lâi, chhe góa kàu chia ê, m̄-sī lín, chiū-sī Siōng-tè;  I koh hō͘ góa chhin-chhiūⁿ Hoat-ló ê pē, chòe i choân-ke ê chú, kap koán-lí Ai-ki̍p choân-tōe.
<sup>9</sup> Lín tio̍h kóaⁿ-kín chiūⁿ-khì góa ê lāu-pē hia, kā i kóng, Lí ê kiáⁿ Iok-sek án-ni kóng, Siōng-tè hō͘ góa chòe choân Ai-ki̍p ê chú, chhiáⁿ lo̍h-lâi góa chia, m̄-thang iân-chhiân.
<sup>10</sup> Lí kap lí ê kiáⁿ lí ê sun, kap gû-kûn iûⁿ-kûn, í-ki̍p it-chhè só͘-ū-ê, lóng thang lâi tiàm tī Ko-san ê tōe, kap góa saⁿ-kūn.
<sup>11</sup> Góa beh tī-hia hōng-sêng lí;  in-ūi iáu ū gō͘ nî ê ki-hng, bián-tit lí, kap lí ê ke-koàn, kap it-chhè só͘-ū-ê lo̍h-po̍h.
<sup>12</sup> Hô-hòng lín ê ba̍k-chiu kap góa ê sió-tī Piān-ngá-bín ê ba̍k-chiu lóng khòaⁿ-kìⁿ góa kap lín chhin-chhùi tùi lín kóng-ōe.
<sup>13</sup> Lín iā tio̍h chiong góa tī Ai-ki̍p it-chhè ê êng-kng kap lín só͘ khòaⁿ-kìⁿ ê sū, lóng kā góa ê lāu-pē kóng;  koh tio̍h kóaⁿ-kín chiong góa ê lāu-pē poaⁿ-lâi góa chia.
<sup>14</sup> Tùi án-ni Iok-sek phak tī i ê sió-tī Piān-ngá-bín ê ām-kún thî-khàu;  Piān-ngá-bín iā tī i ê ām-kún thî-khàu.
<sup>15</sup> I koh kap chèng hiaⁿ-tī chim-chhùi, phō-in thî-khàu;  āu-lâi i ê hiaⁿ-tī chiū kap i kóng-ōe.
<sup>16</sup> Chit ê hong-siaⁿ thoân kàu Hoat-ló ê keng-lāi, kóng, Iok-sek ê hiaⁿ-tī lâi lah.  Hoat-ló kap i ê jîn-sîn lóng hoaⁿ-hí.
<sup>17</sup> Hoat-ló kā Iok-sek kóng, Lí tio̍h kā lí ê hiaⁿ-tī kóng, Lín tio̍h án-ni kiâⁿ;  chiong mi̍h hō͘ cheng-siⁿ chài;  khí-sin khì Ka-lâm tōe;
<sup>18</sup> chiong lín ê lāu-pē, kap lín ê ke-koàn, lóng poaⁿ-lâi góa chia;  góa beh chiong Ai-ki̍p tōe ê hó-mi̍h hō͘ lín, lín ia̍h thang chia̍h chit só͘-chāi ê san-tin hái-bī.
<sup>19</sup> Taⁿ góa bēng-lēng lí, lín tio̍h án-ni chòe;  tùi Ai-ki̍p tōe tòa chhia khì, chiong lín ê gín-á, kap bó͘, kap lín ê lāu-pē, lóng poaⁿ-lâi.
<sup>20</sup> M̄-thang khòaⁿ-tāng lín ke-lāi ê mi̍h, in-ūi Ai-ki̍p choân-tōe ê hó-mi̍h, lóng sī lín ê.
<sup>21</sup> Í-sek-lia̍t ê chèng-kiáⁿ chiū án-ni kiâⁿ.  Iok-sek chiàu Hoat-ló ê bēng-lēng hō͘ in chhia, kap lō͘-tiong tio̍h ēng ê chia̍h-mi̍h;
<sup>22</sup> koh hō͘ in chi̍t-lâng chi̍t-thò i-ho̍k;  to̍k-to̍k hō͘ Piān-ngá-bín gûn saⁿ-pah, i-ho̍k gō͘-thò.
<sup>23</sup> Sàng in lāu-pē ê mi̍h, kì tī ē-tóe;  lû-káng cha̍p-chiah, chài Ai-ki̍p ê hó-mi̍h;  lû-bú cha̍p-chiah, chài gō͘-kak kap piáⁿ kap chhài, hō͘ in lāu-pē lō͘-ni̍h thang ēng.
<sup>24</sup> Iok-sek chiū chhe i ê hiaⁿ-tī tò-khì, in chiū khí-sin;  koh kā in kóng, Lín m̄-thang tī lō͘-ni̍h oan-ke.
<sup>25</sup> In tùi Ai-ki̍p chiūⁿ-khì, lâi kàu Ka-lâm tōe, in lāu-pē Ngá-kok hia.
<sup>26</sup> Kā i kóng, Iok-sek iáu tī-teh, koh koán-lí Ai-ki̍p choân-tōe.  Ngá-kok sim hūn-khì, in-ūi m̄ sìn in ê ōe.
<sup>27</sup> In chiū chiong Iok-sek tùi in só͘ kóng ê ōe, lóng kā i kóng;  i koh khòaⁿ-kìⁿ Iok-sek só͘ chhe-lâi beh chài i ê chhia, in lāu-pē Ngá-kok ê sim oa̍h-khí-lâi.
<sup>28</sup> Í-sek-lia̍t kóng, Hó lah;  góa ê kiáⁿ Iok-sek iáu tī-teh, thàn góa iáu-bē sí, góa beh khì khòaⁿ-i.

</p></div></div><div class="p_outer"><div class="p_left"> <div class="chap">=== 創世記 · 第 46 章 ===</div><p>
<sup>1</sup> 以色列帶一切所有ê，起身來到別士巴；就獻祭hō͘伊ê老父以撒ê上帝。
<sup>2</sup> 暝時上帝tī異象ê中間kā以色列講，雅各ah，雅各ah。伊講，我tī-chia。
<sup>3</sup> 上帝講，我是上帝，就是你ê老父ê上帝；你落去埃及m̄-sái驚；因為我beh hō͘你tī-hia成做大國。
<sup>4</sup> 我beh kap你相kap落去埃及，我亦的確chhōa你起來；約瑟beh手hōaⁿ你ê目睭，hō͘你khoeh。
<sup>5</sup> 雅各就tùi別士巴起身；以色列hiah-ê kiáⁿ，hō͘ in ê老父雅各，kap in ê kiáⁿ兒，in ê bó͘，lóng坐tī法老所差來beh載伊ê車。
<sup>6</sup> 雅各kap伊一切ê kiaⁿ孫，帶in ê cheng-siⁿ，以及tī迦南地所得tio̍h ê貨財，lóng到埃及。
<sup>7</sup> 雅各帶伊ê kiáⁿ、孫、cha-bó͘-kiáⁿ，cha-bó͘孫，kap伊一切ê後裔，lóng到埃及。
<sup>8</sup> 以色列人到埃及ê，雅各kap伊ê kiáⁿ，in ê名記tī下底。雅各ê大kiáⁿ Liû-piān。
<sup>9</sup> Liû-piān ê kiáⁿ；Hap-lo̍k、Hoat-lō͘、Hi-su-lûn、Ka-bí。
<sup>10</sup> 西門ê kiáⁿ；Iâ-bó͘-lī、Ngá-bín、O-hat、Ngá-kun、Só-hat；iáu有迦南地ê婦人人ê kiáⁿ掃羅。
<sup>11</sup> 利未ê kiáⁿ；Kek-sūn、Kho-hat、Bí-la̍h-lī。
<sup>12</sup> 猶大ê kiáⁿ；Jíⁿ、Gô-lâm、Sī-la̍h、Hoat-le̍k-su、謝拉；獨獨Jíⁿ kap Gô-lâm死tī迦南地。Hoat-le̍k-su ê kiáⁿ；Hi-su-lûn、Hap-bó͘-le̍k。
<sup>13</sup> Í-sat-ka ê kiáⁿ；Tô-la̍h、Phó͘-óa、約伯、Sin-lûn。
<sup>14</sup> Se-pò͘-lûn ê kiáⁿ；Se-lia̍t、Í-lûn、Ngá-lī。
<sup>15</sup> Chiah-ê是利亞tī Pa-tàn-a-lân kā雅各所生ê kiáⁿ；koh有伊ê cha-bó͘-kiáⁿ Tí-ná；kiaⁿ孫男女共三十三人。
<sup>16</sup> Ka-tek ê kiáⁿ；Sé-hui-ûn、Hap-ki、Su-nî、Í-su-pún、Í-lī、A-lô-tí、A-lia̍t-lī。
<sup>17</sup> A-siat ê kiáⁿ；Im-ná、Ek-si-óa、Ek-si-úi、Pí-lī-a；koh in ê小妹Se-la̍h。Pí-lī-a ê kiáⁿ；Hi-piat、Má-kiat。
<sup>18</sup> 這是拉班hō͘伊ê cha-bó͘-kiáⁿ利亞ê女婢Sek-phàⁿ所生ê kiaⁿ孫；就是伊kā雅各生ê；共十六人。
<sup>19</sup> 雅各ê bó͘拉結ê kiáⁿ；約瑟kap便雅憫。
<sup>20</sup> 約瑟tī埃及地生Má-ná-se kap Í-hoat-liân；就是An城ê祭司，Pho-thê-hui-la̍h ê cha-bó͘-kiáⁿ，A-se-la̍p，kā約瑟生ê。
<sup>21</sup> 便雅憫ê kiáⁿ；Pí-la̍h、Pí-kiat、A-si̍t-pia̍t、Ki-la̍h、Nái-bān、Í-hi、Lô-si̍t、Bó͘-pêng、Hō͘-pêng、A-le̍k；
<sup>22</sup> 這是拉結kā雅各所生ê kiaⁿ孫，共十四人。
<sup>23</sup> Tàn ê kiáⁿ，Hō͘-sin。
<sup>24</sup> Ná-hut-tha-lī ê kiáⁿ；Ngá-siat、Ko͘-nî、Iâ-sek，Sī-léng；
<sup>25</sup> 這是拉班hō͘伊ê cha-bó͘-kiáⁿ拉結ê女婢Phek-la̍h所生ê kiaⁿ孫，就是伊kā雅各所生ê；共七人。
<sup>26</sup> Hiah-ê kap雅各相kap到埃及ê，除伊ê新婦以外，見若tùi伊身軀所出ê，共六十六人。
<sup>27</sup> Koh有約瑟tī埃及所生ê kiáⁿ，兩個；雅各ê家來到埃及ê共七十人。
<sup>28</sup> 雅各差猶大做頭去見約瑟，thang chhōa in去Ko-san；in就到Ko-san ê地。
<sup>29</sup> 約瑟備辦伊ê車；去Ko-san，迎接伊ê老父以色列；到見tio̍h面，就仆tī老父ê頷頸，tī頷頸裡哭久久。
<sup>30</sup> 以色列kā約瑟講，我見tio̍h你ê面，知你iáu活teh，我taⁿ死亦甘心。
<sup>31</sup> 約瑟kā伊ê兄弟kap老父ê家講，我beh上去通知法老，kā伊講，我ê兄弟kap我ê老父ê家，前tī迦南地ê，Taⁿ lóng來到我chia。
<sup>32</sup> In是牧者，因為in是飼cheng-sin ê人；in將羊群、牛群，kap一切所有ê lóng帶來。
<sup>33</sup> 法老召lín ê時，若問lín講，Lín做甚麼頭路？
<sup>34</sup> lín tio̍h講，你ê奴僕，tùi少年到taⁿ，阮連阮ê祖公lóng是teh飼cheng-siⁿ；án-ni lín thang來khiā tī Ko-san ê地；因為見若飼cheng-siⁿ ê，lóng是埃及人所厭賤。

</p></div><div class="p_right"><div class="chap">=== 創世記 · 第 46 章 ===</div><p>
<sup>1</sup> Í-sek-lia̍t tòa it-chhè só͘-ū-ê, khí-sin lâi kàu Pia̍t-sī-pa;  chiū hiàn-chè hō͘ i ê lāu-pē Í-sat ê Siōng-tè.
<sup>2</sup> Mî-sî Siōng-tè tī īⁿ-siōng ê tiong-kan kā Í-sek-lia̍t kóng, Ngá-kok ah, Ngá-kok ah.  I kóng, Góa tī-chia.
<sup>3</sup> Siōng-tè kóng, Góa sī Siōng-tè, chiū-sī lí ê lāu-pē ê Siōng-tè;  lí lo̍h-khì Ai-ki̍p m̄-sái kiaⁿ;  in-ūi Góa beh hō͘ lí tī-hia chiâⁿ-chòe tōa-kok.
<sup>4</sup> Góa beh kap lí saⁿ-kap lo̍h-khì Ai-ki̍p, Góa ia̍h tek-khak chhōa lí khí-lâi;  Iok-sek beh chhiú hōaⁿ lí ê ba̍k-chiu, hō͘ lí khoeh.
<sup>5</sup> Ngá-kok chiū tùi Pia̍t-sī-pa khí-sin;  Í-sek-lia̍t hiah ê kiáⁿ, hō͘ in ê lāu-pē Ngá-kok, kap in ê kiáⁿ-jî, in ê bó͘, lóng chē tī Hoat-ló só͘ chhe-lâi beh chài i ê chhia.
<sup>6</sup> Ngá-kok kap i it-chhè ê kiáⁿ-sun, tòa in ê cheng-siⁿ, í-ki̍p tī Ka-lâm tōe só͘ tit-tio̍h ê hè-châi, lóng kàu Ai-ki̍p.
<sup>7</sup> Ngá-kok tòa i ê kiáⁿ, sun, cha-bó͘-kiáⁿ, cha-bó͘-sun, kap i it-chhè ê hō͘-è, lóng kàu Ai-ki̍p.
<sup>8</sup> Í-sek-lia̍t lâng kàu Ai-ki̍p-ê, Ngá-kok kap i ê kiáⁿ, in ê miâ kì tī ē-tóe.  Ngá-kok ê tōa-kiáⁿ Liû-piān.
<sup>9</sup> Liû-piān ê kiáⁿ; Hap-lo̍k, Hoat-lō͘, Hi-su-lûn, Ka-bí.
<sup>10</sup> Se-biān ê kiáⁿ;  Iâ-bó͘-lī, Ngá-bín, O-hat, Ngá-kun, Só-hat;  iáu ū Ka-lâm tōe ê hū-jîn-lâng ê kiáⁿ Sò-lô.
<sup>11</sup> Lī-bī ê kiáⁿ;  Kek-sūn, Kho-hat, Bí-la̍h-lī.
<sup>12</sup> Iû-tāi ê kiáⁿ; Jíⁿ, Gô-lâm, Sī-la̍h, Hoat-le̍k-su, Siā-la̍h;  to̍k-to̍k Jíⁿ kap Gô-lâm sí tī Ka-lâm tōe.  Hoat-le̍k-su ê kiáⁿ;  Hi-su-lûn, Hap-bó͘-le̍k.
<sup>13</sup> Í-sat-ka ê kiáⁿ; Tô-la̍h, Phó͘-óa, Iok-pek, Sin-lûn.
<sup>14</sup> Se-pò͘-lûn ê kiáⁿ; Se-lia̍t, Í-lûn, Ngá-lī.
<sup>15</sup> Chiah-ê sī Lī-a tī Pa-tàn-a-lân kā Ngá-kok só͘ siⁿ ê kiáⁿ;  koh ū i ê cha-bó͘-kiáⁿ Tí-ná;  kiáⁿ-sun lâm-lú kiōng saⁿ-cha̍p-saⁿ lâng.
<sup>16</sup> Ka-tek ê kiáⁿ; Sé-hui-ûn, Hap-ki, Su-nî, Í-su-pún, Í-lī, A-lô-tí, A-lia̍t-lī.
<sup>17</sup> A-siat ê kiáⁿ;  Im-ná, Ek-si-óa, Ek-si-úi, Pí-lī-a;  koh in ê sió-bē Se-la̍h.  Pí-lī-a ê kiáⁿ; Hi-piat, Má-kiat.
<sup>18</sup> Che sī La̍h-pan hō͘ i ê cha-bó͘-kiáⁿ Lī-a ê lú-pī Sek-phàⁿ só͘ siⁿ ê kiáⁿ-sun;  chiū-sī i kā Ngá-kok siⁿ-ê; kiōng cha̍p-la̍k lâng.
<sup>19</sup> Ngá-kok ê bó͘ La̍h-kiat ê kiáⁿ; Iok-sek kap Piān-ngá-bín.
<sup>20</sup> Iok-sek tī Ai-ki̍p tōe siⁿ Má-ná-se kap Í-hoat-liân;  chiū-sī An-siâⁿ ê chè-si, Pho-thê-hui-la̍h ê cha-bó͘-kiáⁿ, A-se-la̍p, kā Iok-sek siⁿ-ê.
<sup>21</sup> Piān-ngá-bín ê kiáⁿ; Pí-la̍h, Pí-kiat, A-si̍t-pia̍t, Ki-la̍h, Nái-bān, Í-hi, Lô-si̍t, Bó͘-pêng, Hō͘-pêng, A-le̍k;
<sup>22</sup> che sī La̍h-kiat kā Ngá-kok só͘ siⁿ ê kiáⁿ-sun, kiōng cha̍p-sì lâng.
<sup>23</sup> Tàn ê kiáⁿ, Hō͘-sin.
<sup>24</sup> Ná-hut-tha-lī ê kiáⁿ; Ngá-siat, Ko͘-nî, Iâ-sek, Sī-léng;
<sup>25</sup> che sī La̍h-pan hō͘ i ê cha-bó͘-kiáⁿ La̍h-kiat ê lú-pī Phek-la̍h só͘ siⁿ ê kiáⁿ-sun, chiū-sī i kā Ngá-kok só͘ siⁿ-ê;  kiōng chhit lâng.
<sup>26</sup> Hiah-ê kap Ngá-kok saⁿ-kap kàu Ai-ki̍p-ê, tû i ê sim-pū í-gōa, kìⁿ-nā tùi i sin-khu só͘ chhut-ê, kiōng la̍k-cha̍p-la̍k lâng.
<sup>27</sup> Koh ū Iok-sek tī Ai-ki̍p só͘ siⁿ ê kiáⁿ, nn̄g-ê;  Ngá-kok ê ke lâi kàu Ai-ki̍p-ê kiōng chhit-cha̍p lâng.
<sup>28</sup> Ngá-kok chhe Iû-tāi chòe-thâu khì kìⁿ Iok-sek, thang chhōa in khì Ko-san;  in chiū kàu Ko-san ê tōe.
<sup>29</sup> Iok-sek pī-pān i ê chhia;  khì Ko-san, ngiâ-chih i ê lāu-pē Í-sek-lia̍t;  kàu kìⁿ-tio̍h bīn, chiū phak tī lāu-pē ê ām-kún, tī ām-kún-ni̍h khàu kú-kú.
<sup>30</sup> Í-sek-lia̍t kā Iok-sek kóng, Góa kìⁿ-tio̍h lí ê bīn, chai lí iáu oa̍h-teh, góa taⁿ sí ia̍h kam-sim.
<sup>31</sup> Iok-sek kā i ê hiaⁿ-tī kap lāu-pē ê ke kóng, Góa beh chiūⁿ-khì thong-ti Hoat-ló, kā i kóng, Góa ê hiaⁿ-tī kap góa ê lāu-pē ê ke, chêng tī Ka-lâm tōe-ê, taⁿ lóng lâi kàu góa chia.
<sup>32</sup> In sī bo̍k-chiá, in-ūi in sī chhī cheng-siⁿ ê lâng;  in chiong iûⁿ-kûn, gû-kûn, kap it-chhè só͘-ū-ê lóng tòa-lâi.
<sup>33</sup> Hoat-ló tiàu lín ê sî, nā mn̄g lín kóng, Lín chòe sím-mi̍h thâu-lō͘?
<sup>34</sup> lín tio̍h kóng, Lí ê lô͘-po̍k, tùi siàu-liân kàu-taⁿ, goán liân goán ê chó͘-kong lóng sī teh chhī cheng-siⁿ;  án-ni lín thang lâi khiā tī Ko-san ê tōe;  in-ūi kìⁿ-nā chhī cheng-siⁿ-ê, lóng sī Ai-ki̍p lâng só͘ iàm-chiān.

</p></div></div><div class="p_outer"><div class="p_left"> <div class="chap">=== 創世記 · 第 47 章 ===</div><p>
<sup>1</sup> 約瑟入去kā法老講，我ê老父kap我ê兄弟帶in ê羊群、牛群，kap一切所有ê，tùi迦南地來；taⁿ tī Ko-san ê地。
<sup>2</sup> 約瑟tùi伊ê兄弟ê中間揀五人，chhōa in去見法老。
<sup>3</sup> 法老問約瑟ê兄弟講，Lín做甚麼頭路？In kā法老講，你ê奴僕本身，kap阮ê祖公，lóng是顧羊ê人。
<sup>4</sup> In koh kā法老講，迦南地飢荒真傷重，奴僕ê羊群無草thang食；所以阮來，是beh寄腳tī-chia；taⁿ求你容允你ê奴僕tiàm-tī Ko-san地。
<sup>5</sup> 法老kā約瑟講，你ê老父kap你ê兄弟來到你chia；
<sup>6</sup> 埃及地lóng tī你ê面前；hō͘你ê老父kap你ê兄弟tòa tī國內第一好ê地；in thang tòa tī Ko-san ê地；你若知in中間khah有本事ê人，就派in管顧我ê cheng-siⁿ。
<sup>7</sup> 約瑟chhōa伊ê老父雅各入去khiā tī法老ê面前；雅各就kā法老祝福。
<sup>8</sup> 法老問雅各講，你一生ê年日是jōa chōe ah？
<sup>9</sup> 雅各kā法老講，我寄腳tī世間ê年日是一百三十歲。我一生ê年日亦少，亦艱苦，m̄值tio̍h我ê列祖寄腳tī世間ê年日。
<sup>10</sup> 雅各koh kā法老祝福；就tùi法老ê面前出去。
<sup>11</sup> 約瑟照法老ê命令，將埃及國第一好ê地，就是Lân-sek ê地，hō͘伊ê老父kap伊兄弟khiā起，做產業。
<sup>12</sup> 約瑟用米糧奉承伊ê老父，kap伊ê兄弟，kap伊ê老父全家；lóng照in ê人額來供給in。
<sup>13</sup> 飢荒真傷重，全地lóng無米糧；甚至埃及地kap迦南地ê人，因為飢荒ê緣故，餓到暈去。
<sup>14</sup> 約瑟聚集埃及地kap迦南地所有ê銀，就是in tia̍h米糧ê銀；約瑟就將hiah-ê銀帶到法老ê宮。
<sup>15</sup> 埃及地kap迦南地ê銀lóng用了；埃及眾人lóng來見約瑟講，阮ê銀lóng用了lah，求你hō͘阮米糧；阮啥事tio̍h死tī你ê面前？
<sup>16</sup> 約瑟講，若是銀用了，lín ê cheng-siⁿ thang牽來；我為tio̍h lín ê cheng-siⁿ beh hō͘ lín米糧。
<sup>17</sup> In就將cheng-siⁿ趕到約瑟hia；約瑟就用米糧換in ê馬、羊群、牛群，kap驢；hit年為tio̍h換in一切ê cheng-siⁿ，就用米糧養飼in。
<sup>18</sup> Hit年已經過；第二年，in koh來見約瑟，kā伊講，阮bōe瞞得我ê主，阮ê銀lóng用了，cheng-siⁿ亦lóng歸tī我ê主，阮tī我ê主ê面前，除阮ê身體kap阮ê田地以外，無chhun一項。
<sup>19</sup> 阮啥事人死，地拋荒，tī你ê目睭前ah？求你用米糧買阮kap阮ê地；阮kap阮ê地做法老ê路用；koh用種子hō͘阮，hō͘阮得tio̍h活，免死，土地亦免拋荒。
<sup>20</sup> Tùi án-ni，約瑟為法老買埃及所有ê地；埃及人因為hō͘飢荒所逼，ta̍k人lóng賣伊ê田地；hiah-ê地就lóng歸tī法老。
<sup>21</sup> 約瑟照chiah-ê城邑遷徙埃及ê百姓tùi埃及chit-pêng到tī hit-pêng。
<sup>22</sup> 獨獨祭司ê地法老無買伊；因為祭司有tùi法老得tio̍h定tio̍h ê糧；in食法老所hō͘ in ê糧；所以in無賣in ê地。
<sup>23</sup> 約瑟kā百姓講，我今á日為法老買lín kap lín ê地；看ah，tī-chia有種子hō͘ lín，lín thang去作田；
<sup>24</sup> 到收成ê時，lín tio̍h將五份一納hō͘法老；四份歸lín，做田裡ê種子，亦做lín kap lín家內人ê食物，以及lín ê gín-á ê食物。
<sup>25</sup> In講，你有救阮ê性命；願阮tī我ê主ê面前得tio̍h恩典，阮beh做法老ê奴僕。
<sup>26</sup> Án-ni約瑟為埃及ê地，設立定tio̍h ê例，到tī今á日；法老得tio̍h五份ê一份；獨獨祭司ê地無歸法老。
<sup>27</sup> 以色列人khiā起埃及國，Ko-san ê地，in tī-hia建置產業，koh生湠極其chōe。
<sup>28</sup> 雅各tiàm-tī埃及地十七年。雅各一生ê年日是一百四十七歲。
<sup>29</sup> 以色列死ê日近lah；伊就叫伊ê kiáⁿ約瑟來，kā伊講，我若tī你ê面前得tio̍h恩典，請你下手tī我ê大腿下，用慈愛kap誠實款待我；m̄-thang埋葬我tī埃及。
<sup>30</sup> 我kap我ê父公同睏ê時，你tio̍h將我帶出埃及，埋葬tī in埋葬ê地。約瑟講，我beh照你ê話來行。
<sup>31</sup> 雅各講，你tio̍h對我chiù-chōa；伊就對伊chiù-chōa。Tùi án-ni，以色列óa床頭敬拜上帝。

</p></div><div class="p_right"><div class="chap">=== 創世記 · 第 47 章 ===</div><p>
<sup>1</sup> Iok-sek ji̍p-khì kā Hoat-ló kóng, Góa ê lāu-pē kap góa ê hiaⁿ-tī tòa in ê iûⁿ-kûn, gû-kûn, kap it-chhè só͘-ū-ê, tùi Ka-lâm tōe lâi;  taⁿ tī Ko-san ê tōe.
<sup>2</sup> Iok-sek tùi i ê hiaⁿ-tī ê tiong-kan kéng gō͘ lâng, chhōa in khì kìⁿ Hoat-ló.
<sup>3</sup> Hoat-ló mn̄g Iok-sek ê hiaⁿ-tī kóng, Lín chòe sím-mi̍h thâu-lō͘?  In kā Hoat-ló kóng, Lí ê lô͘-po̍k pún-sin, kap goán ê chó͘-kong, lóng sī kò͘-iûⁿ ê lâng.
<sup>4</sup> In koh kā Hoat-ló kóng, Ka-lâm tōe ki-hng chin siong-tiōng, lô͘-po̍k ê iûⁿ-kûn bô chháu thang chia̍h;  só͘-í goán lâi, sī beh kià-kha tī-chia;  taⁿ kiû lí iông-ún lí ê lô͘-po̍k tiàm tī Ko-san tōe.
<sup>5</sup> Hoat-ló kā Iok-sek kóng, Lí ê lāu-pē kap lí ê hiaⁿ-tī lâi kàu lí chia;
<sup>6</sup> Ai-ki̍p tōe lóng tī lí ê bīn-chêng;  hō͘ lí ê lāu-pē kap lí ê hiaⁿ-tī tòa tī kok-lāi tē it hó ê tōe;  in thang tòa tī Ko-san ê tōe;  lí nā chai in tiong-kan khah ū pún-sū ê lâng, chiū phài in koán-kò͘ góa ê cheng-siⁿ.
<sup>7</sup> Iok-sek chhōa i ê lāu-pē Ngá-kok ji̍p-khì khiā tī Hoat-ló ê bīn-chêng;  Ngá-kok chiū kā Hoat-ló chiok-hok.
<sup>8</sup> Hoat-ló mn̄g Ngá-kok kóng, Lí it-seng ê nî-ji̍t sī jōa chōe ah?
<sup>9</sup> Ngá-kok kā Hoat-ló kóng, góa kià-kha tī sè-kan ê nî-ji̍t sī chi̍t-pah saⁿ-cha̍p hè.  Góa it-seng ê nî-ji̍t ia̍h chió, ia̍h kan-khó͘, m̄-ta̍t-tio̍h góa ê lia̍t-chó͘ kià-kha tī sè-kan ê nî-ji̍t.
<sup>10</sup> Ngá-kok koh kā Hoat-ló chiok-hok;  chiū tùi Hoat-ló ê bīn-chêng chhut-khì.
<sup>11</sup> Iok-sek chiàu Hoat-ló ê bēng-lēng, chiong Ai-ki̍p kok tē-it hó ê tōe, chiū-sī Lân-sek ê tōe, hō͘ i ê lāu-pē kap i hiaⁿ-tī khiā-khí, chòe sán-gia̍p.
<sup>12</sup> Iok-sek ēng bí-niû hōng-sêng i ê lāu-pē, kap i ê hiaⁿ-tī, kap i ê lāu-pē choân-ke;  lóng chiàu in ê lâng-gia̍h lâi kiong-kip in.
<sup>13</sup> Ki-hng chin siong-tiōng, choân-tōe lóng bô bí-niû;  sīm-chì Ai-ki̍p tōe kap Ka-lâm tōe ê lâng, in-ūi ki-hng ê iân-kò͘, gō kàu hūn-khì.
<sup>14</sup> Iok-sek chū-chi̍p Ai-ki̍p tōe kap Ka-lâm tōe só͘ ū ê gûn, chiū-sī in tia̍h bí-niû ê gûn;  Iok-sek chiū chiong hiah ê gûn tòa kàu Hoat-ló ê keng.
<sup>15</sup> Ai-ki̍p tōe kap Ka-lâm tōe ê gûn lóng ēng-liáu;  Ai-ki̍p chèng-lâng lóng lâi kìⁿ Iok-sek kóng, Goán ê gûn lóng ēng-liáu lah,  kiû lí hō͘ goán bí-niû;  goán siáⁿ-sū tio̍h sí tī lí ê bīn-chêng?
<sup>16</sup> Iok-sek kóng, Nā sī gûn ēng-liáu, lín ê cheng-siⁿ thang khan-lâi;  góa ūi-tio̍h lín ê cheng-siⁿ beh hō͘ lín bí-niû.
<sup>17</sup> In chiū chiong cheng-siⁿ kóaⁿ kàu Iok-sek hia;  Iok-sek chiū ēng bí-niû ōaⁿ in ê bé, iûⁿ-kûn, gû-kûn, kap lû;  hit-nî ūi-tio̍h ōaⁿ in it-chhè ê cheng-siⁿ, chiū ēng bí-niû iúⁿ-chhī in.
<sup>18</sup> Hit-nî í-keng kè;  tē-jī nî, in koh lâi kìⁿ Iok-sek, kā i kóng, Goán bōe môa-tit góa ê chú, goán ê gûn lóng ēng-liáu, cheng-siⁿ ia̍h lóng kui tī góa ê chú, goán tī góa ê chú ê bīn-chêng, tû goán ê sin-thé kap goán ê chhân-tōe í-gōa, bô chhun chi̍t-hāng.
<sup>19</sup> goán siáⁿ-sū lâng sí, tōe pha-hng, tī lí ê ba̍k-chiu-chêng ah?  kiû lí ēng bí-niû bóe goán kap goán ê tōe;  goán kap goán ê tōe chòe Hoat-ló ê lō͘-ēng;  koh ēng chéng-chí hō͘ goán, hō͘ goán tit-tio̍h oa̍h, bián sí, thó͘-tōe ia̍h bián pha-hng.
<sup>20</sup> Tùi án-ni Iok-sek ūi Hoat-ló bóe Ai-ki̍p só͘ ū ê tōe;  Ai-ki̍p lâng in-ūi hō͘ ki-hng só͘ pek, ta̍k-lâng lóng bōe i ê chhân-tōe;  hiah ê tōe chiū lóng kui tī Hoat-ló.
<sup>21</sup> Iok-sek chiàu chiah ê siâⁿ-ip chhian-sóa Ai-ki̍p ê peh-sìⁿ tùi Ai-ki̍p chit-pêng kàu tī hit-pêng.
<sup>22</sup> To̍k-to̍k chè-si ê tōe Hoat-ló bô bóe-i;  in-ūi chè-si ū tùi Hoat-ló tit-tio̍h tiāⁿ-tio̍h ê niû;  in chia̍h Hoat-ló só͘ hō͘ in ê niû;  só͘-í in bô bōe in ê tōe.
<sup>23</sup> Iok-sek kā peh-sìⁿ kóng, Góa kin-á-ji̍t ūi Hoat-ló bóe lín kap lín ê tōe;  khòaⁿ ah, tī-chia ū chéng-chí hō͘ lín, lín thang khì choh-chhân;
<sup>24</sup> kàu siu-sêng ê sî, lín tio̍h chiong gō͘-hūn-chi̍t la̍p hō͘ Hoat-ló;  sì-hūn kui lín, chòe chhân-ni̍h ê chéng-chí, ia̍h chòe lín kap lín ke-lāi lâng ê chia̍h-mi̍h, í-ki̍p lín ê gín-á ê chia̍h-mi̍h.
<sup>25</sup> In kóng, Lí ū kiù goán ê sìⁿ-miā;  goān goán tī góa ê chú ê bīn-chêng tit-tio̍h un-tián, goán beh chòe Hoat-ló ê lô͘-po̍k.
<sup>26</sup> Án-ni Iok-sek ūi Ai-ki̍p ê tōe, siat-li̍p tiāⁿ-tio̍h ê lē, kàu tī kin-á-ji̍t;  Hoat-ló tit-tio̍h gō͘-hūn ê chi̍t-hūn;  to̍k-to̍k chè-si ê tōe bô kui Hoat-ló.
<sup>27</sup> Í-sek-lia̍t lâng khiā-khí Ai-ki̍p kok, Ko-san ê tōe, in tī-hia kiàn-tì sán-gia̍p, koh siⁿ-thòaⁿ ke̍k-kî chōe.
<sup>28</sup> Ngá-kok tiàm tī Ai-ki̍p tōe cha̍p-chhit nî.  Ngá-kok it-seng ê nî-ji̍t sī chi̍t-pah sì-cha̍p-chhit hè.
<sup>29</sup> Í-sek-lia̍t sí ê ji̍t kūn lah;  i chiū kiò i ê kiáⁿ Iok-sek lâi, kā i kóng, Góa nā tī lí ê bīn-chêng tit-tio̍h un-tián, chhiáⁿ lí hē chhiú tī góa ê tōa-thúi-ē, ēng chû-ài kap sêng-si̍t khoán-thāi góa;  m̄-thang bâi-chòng góa tī Ai-ki̍p.
<sup>30</sup> Góa kap góa ê pē-kong tâng-khùn ê sî, lí tio̍h chiong góa tòa chhut Ai-ki̍p, bâi-chòng tī in bâi-chòng ê tōe.  Iok-sek kóng, Góa beh chiàu lí ê ōe lâi kiâⁿ.
<sup>31</sup> Ngá-kok kóng, Lí tio̍h tùi góa chiù-chōa;  i chiū tùi i chiù-chōa.  Tùi án-ni Í-sek-lia̍t óa chhn̂g-thâu kèng-pài Siōng-tè.

</p></div></div><div class="p_outer"><div class="p_left"> <div class="chap">=== 創世記 · 第 48 章 ===</div><p>
<sup>1</sup> Chiah-ê tāi-chì了後，有人kā約瑟講，Lín老父破病lah；伊就chhōa伊兩個kiáⁿ Má-ná-se、Í-hoat-liân，相kap去。
<sup>2</sup> 有人通知雅各講，你看，你ê kiáⁿ約瑟來beh chhē你；以色列就勉強起來，坐tī眠床。
<sup>3</sup> 雅各kā約瑟講，全能ê上帝bat tī迦南地ê Lō͘-su對我出現，賜福我；
<sup>4</sup> kā我講，我beh hō͘你生湠chōe-chōe，成做chōe-chōe百姓；亦beh將chit-ê地賞賜你ê後裔，做永遠ê業。
<sup>5</sup> 我未到埃及你chia ê事先，你tī埃及地所生兩個kiáⁿ，Í-hoat-liân、Má-ná-se，是我ê，親像Liû-piān西門是我ê一樣。
<sup>6</sup> Tī in以後，你所生ê kiáⁿ，就是你ê；in thang歸tī in兩個兄ê名下，得tio̍h業。
<sup>7</sup> 論到我，我tùi Pa-tàn來ê時，拉結死tī我ê目睭前，tī迦南地，tī路裡ê中間，離開Í-hoat-tha iáu有一站；我就kā伊埋葬tī Í-hoat-tha ê路。(Í-hoat-tha就是伯利恆)
<sup>8</sup> 以色列看見約瑟兩個kiáⁿ，就講，這是chī-chūi？
<sup>9</sup> 約瑟kā in老父講，這是我ê kiáⁿ，上帝tī-chia賞賜我ê。講，請你chhōa in óa近我；我beh kā in祝福。
<sup>10</sup> 以色列年老，目睭花bōe看見；約瑟chhōa in近óa伊ê面前，伊就kā in chim嘴抱in。
<sup>11</sup> 以色列kā約瑟講，我無phah算會見tio̍h你ê面；taⁿ上帝koh hō͘我看tio̍h你ê kiáⁿ。
<sup>12</sup> 約瑟將兩個kiáⁿ tùi伊兩個腳頭u中chhōa出來；本身就仆落地拜。
<sup>13</sup> 後來約瑟koh牽in兩個，chiàⁿ手牽Í-hoat-liân ǹg以色列ê tò手，tò手牽Má-ná-se ǹg以色列ê chiàⁿ手，chhōa in近óa伊。
<sup>14</sup> 以色列伸chiàⁿ手hōaⁿ Í-hoat-liân ê頭殼，伊是第二個，koh phah叉用tò手hōaⁿ Má-ná-se ê頭殼，Má-ná-se本是大kiáⁿ。
<sup>15</sup> 伊就kā約瑟祝福講，願我ê祖亞伯拉罕，kap我ê父以撒，所行tī伊面前ê上帝，就是一生保養我到tī今á日ê上帝，
<sup>16</sup> 救贖我脫離一切ê患難，hit-ê使者，賜福hō͘ chit兩個gín-á；願in歸tī我ê名下，kap我祖亞伯拉罕，我ê父以撒，ê名下；koh願in tī世界中生湠真chōe。
<sup>17</sup> 約瑟看伊ê老父用chiàⁿ手hōaⁿ tī Í-hoat-liân ê頭殼，無歡喜；就tháⁿ伊ê老父ê手，beh tùi Í-hoat-liân ê頭殼徙到Má-ná-se ê頭殼。
<sup>18</sup> 約瑟kā伊ê老父講，我ê父ah，m̄是án-ni；chit-ê是大kiáⁿ，求你用chiàⁿ手hōaⁿ伊ê頭殼。
<sup>19</sup> 伊ê老父m̄-thàn講，我知，我ê kiáⁿ，我知；伊亦beh成做一族，亦beh闊大；總是伊ê小弟將來比伊khah大；伊ê小弟ê後裔beh成做chōe-chōe族。
<sup>20</sup> 當hit日就kā in祝福講，以色列人beh kí你來祝福人講，願上帝hō͘你親像Í-hoat-liân，親像Má-ná-se一樣；tùi án-ni立Í-hoat-liân tī Má-ná-se ê事先。
<sup>21</sup> 以色列koh kā約瑟講，我beh死lah；總是上帝beh kap你tī-teh，beh chhōa lín tò去lín列祖ê地。
<sup>22</sup> 我前用我ê弓，我ê刀，tùi A-mô͘-lī人ê手搶來hit塊地，我taⁿ hō͘你，比你ê兄弟得tio̍h khah加。

</p></div><div class="p_right"><div class="chap">=== 創世記 · 第 48 章 ===</div><p>
<sup>1</sup> Chiah ê tāi-chì liáu-āu, ū lâng kā Iok-sek kóng, Lín lāu-pē phòa-pīⁿ lah;  i chiū chhōa i nn̄g ê kiáⁿ Má-ná-se, Í-hoat-liân, saⁿ-kap khì.
<sup>2</sup> Ū lâng thong-ti Ngá-kok kóng, Lí khòaⁿ, lí ê kiáⁿ Iok-sek lâi beh chhē lí;  Í-sek-lia̍t chiū bián-kióng khí-lâi, chē tī bîn-chhn̂g.
<sup>3</sup> Ngá-kok kā Iok-sek kóng, Choân-lêng ê Siōng-tè bat tī Ka-lâm tōe ê Lō͘-su tùi góa chhut-hiān, sù-hok góa;
<sup>4</sup> kā góa kóng, Góa beh hō͘ lí siⁿ-thòaⁿ chōe-chōe, chiâⁿ-chòe chōe-chōe peh-sìⁿ;  ia̍h beh chiong chit ê tōe siúⁿ-sù lí ê hō͘-è, chòe éng-oán ê gia̍p.
<sup>5</sup> Góa bē kàu Ai-ki̍p lí chia ê tāi-seng, lí tī Ai-ki̍p tōe só͘ siⁿ nn̄g ê kiáⁿ, Í-hoat-liân Má-ná-se, sī góa-ê, chhin-chhiūⁿ  Liû-piān Se-biān sī góa-ê chi̍t-iūⁿ.
<sup>6</sup> Tī in í-āu, lí só͘ siⁿ ê kiáⁿ, chiū-sī lí ê;  in thang kui tī in nn̄g ê hiaⁿ ê miâ-ē, tit-tio̍h gia̍p.
<sup>7</sup> Lūn-kàu góa, góa tùi Pa-tàn lâi ê sî, La̍h-kiat sí tī góa ê ba̍k-chiu-chêng, tī Ka-lâm tōe, tī lō͘-ni̍h ê tiong-kan, lī-khui Í-hoat-tha iáu ū chi̍t-chām;  góa chiū kā i bâi-chòng tī Í-hoat-tha ê lō͘. (Í-hoat-tha chiū-sī Pek-lī-hêng)
<sup>8</sup> Í-sek-lia̍t khòaⁿ-kìⁿ Iok-sek nn̄g ê kiáⁿ, chiū kóng, Che sī chī-chūi?
<sup>9</sup> Iok-sek kā in lāu-pē kóng, Che sī góa ê kiáⁿ, Siōng-tè tī-chia siúⁿ-sù góa-ê.  Kóng, Chhiáⁿ lí chhōa in óa-kūn góa;  góa beh kā in chiok-hok.
<sup>10</sup> Í-sek-lia̍t nî-lāu, ba̍k-chiu hoe bōe khòaⁿ-kìⁿ;  Iok-sek chhōa in kūn-óa i ê bīn-chêng, i chiū kā in chim-chhùi phō in.
<sup>11</sup> Í-sek-lia̍t kā Iok-sek kóng, Góa bô phah-sǹg ōe kìⁿ-tio̍h lí ê bīn;  taⁿ Siōng-tè koh hō͘ góa khòaⁿ-tio̍h lí ê kiáⁿ.
<sup>12</sup> Iok-sek chiong nn̄g ê kiáⁿ tùi i nn̄g ê kha-thâu-u-tiong chhōa-chhut-lâi;  pún-sin chiū phak-lo̍h tōe pài.
<sup>13</sup> Āu-lâi Iok-sek koh khan in nn̄g-ê, chiàⁿ-chhiú khan Í-hoat-liân ǹg Í-sek-lia̍t ê tò-chhiú, tò-chhiú khan Má-ná-se ǹg Í-sek-lia̍t ê chiàⁿ-chhiú, chhōa in kūn-óa i.
<sup>14</sup> Í-sek-lia̍t chhun chiàⁿ-chhiú hōaⁿ Í-hoat-liân ê thâu-khak, i sī tē-jī-ê, koh phah-chhe ēng tò-chhiú hōaⁿ Má-ná-se ê thâu-khak, Má-ná-se pún sī tōa-kiáⁿ.
<sup>15</sup> I chiū kā Iok-sek chiok-hok kóng, Goān góa ê chó͘ A-pek-la̍h-hán, kap góa ê pē Í-sat, só͘ kiâⁿ tī I bīn-chêng ê Siōng-tè, chiū-sī it-seng pó-iúⁿ góa kàu tī kin-á-ji̍t ê Siōng-tè,
<sup>16</sup> kiù-sio̍k góa thoat-lī it-chhè ê hoān-lān, hit ê Sù-chiá, sù-hok hō͘ chí nn̄g ê gín-á;  goān in kui tī góa ê miâ-ē, kap góa chó͘ A-pek-la̍h-hán, góa ê pē Í-sat, ê miâ-ē;  koh goān in tī sè-kài-tiong siⁿ-thòaⁿ chin-chōe.
<sup>17</sup> Iok-sek khòaⁿ i ê lāu-pē ēng chiàⁿ-chhiú hōaⁿ tī Í-hoat-liân ê thâu-khak, bô hoaⁿ-hí;  chiū tháⁿ i ê lāu-pē ê chhiú, beh tùi Í-hoat-liân ê thâu-khak sóa kàu Má-ná-se ê thâu-khak.
<sup>18</sup> Iok-sek kā i ê lāu-pē kóng, Góa ê pē ah, m̄-sī án-ni;  chit-ê sī tōa-kiáⁿ, kiû lí ēng chiàⁿ-chhiú hōaⁿ i ê thâu-khak.
<sup>19</sup> I ê lāu-pē m̄-thàn kóng, Góa chai, góa ê kiáⁿ, góa chai;  i ia̍h beh chiâⁿ-chòe chi̍t-cho̍k, ia̍h beh khoah-tōa;  chóng-sī i ê sió-tī chiong-lâi pí i khah-tōa;  i ê sió-tī ê hō͘-è beh chiâⁿ-chòe chōe-chōe cho̍k.
<sup>20</sup> Tng hit-ji̍t chiū kā in chiok-hok kóng, Í-sek-lia̍t lâng beh kí lí lâi chiok-hok lâng kóng, Goān Siōng-tè hō͘ lí chhin-chhiūⁿ Í-hoat-liân, chhin-chhiūⁿ Má-ná-se chi̍t-iūⁿ;  tùi án-ni li̍p Í-hoat-liân tī Má-ná-se ê tāi-seng.
<sup>21</sup> Í-sek-lia̍t koh kā Iok-sek kóng, Góa beh sí lah;  chóng-sī Siōng-tè beh kap lí tī-teh, beh chhōa lín tò-khì lín lia̍t-chó͘ ê tōe.
<sup>22</sup> Góa chêng ēng góa ê keng, góa ê to, tùi A-mô͘-lī lâng ê chhiú chhiúⁿ-lâi hit tè-tōe, góa taⁿ hō͘ lí, pí lí ê hiaⁿ-tī tit-tio̍h khah-ke.

</p></div></div><div class="p_outer"><div class="p_left"> <div class="chap">=== 創世記 · 第 49 章 ===</div><p>
<sup>1</sup> 雅各叫伊hiah-ê kiáⁿ來講，Lín lóng聚集，我beh將lín日後所會tú-tio̍h ê事kā lín講。
<sup>2</sup> 雅各chiah-ê kiáⁿ，lín tio̍h聚集來聽，	Tio̍h聽lín老父ê話。
<sup>3</sup> Liû-piān ah，你是我ê大kiáⁿ，我ê權勢，我ê氣力ê起頭，	威嚴ê特色ê，權能ê特色ê。
<sup>4</sup> 總是你親像水teh-kún，的確bōe得tio̍h居頭位；	因為你peh上lín老父ê眠床；	hit時你phah lâ-sâm伊；伊peh上我ê舖。
<sup>5</sup> 西門利未是兄弟；	In ê刀劍是兇惡ê器具。
<sup>6</sup> 我ê心神ah，你m̄-thang kap in同計謀；	我ê神魂ah，你m̄-thang kap in ê會眾連絡。	因為in thèng起受氣，thâi死人，	Iⁿ chhut-chāi 意思割斷牛腿ê大筋。
<sup>7</sup> In ê受氣燥暴，thang咒詛；In ê恨氣殘忍，亦是thang咒詛；	我beh分開in tī雅各家，	四散in tī以色列族。
<sup>8</sup> 猶大ah，你ê兄弟beh o-ló你；	你ê手beh chhi̍h對敵ê頷頸；	你ê老父ê kiáⁿ beh仆拜tī你ê面前。
<sup>9</sup> 猶大是細隻獅；	我ê kiáⁿ ah，你tùi所jiàu-tio̍h ê物，就上去；	伊屈落，伊thìⁿ腳，親像獅；	亦親像母ê獅，chī-chūi敢惹伊？
<sup>10</sup> 權柄無離開猶大，	治理ê無離開伊兩支腳ê中間，	到Sī-lô來；	列邦lóng beh歸伊。
<sup>11</sup> 縛伊ê驢á tī葡萄樹，	縛伊ê驢á-kiáⁿ tī好ê葡萄樹；	用葡萄酒洗伊ê衣服，	用葡萄汁洗伊ê衣裳。
<sup>12</sup> 伊ê目睭因為酒來紅，	伊ê嘴齒因為奶來白。
<sup>13</sup> Se-pò͘-lûn beh khiā起海口，	Beh做拋船ê海口；	伊ê界beh到Se-tùn。
<sup>14</sup> Í-sat-ka是勇ê驢，	倒tī羊寮ê中間；
<sup>15</sup> 伊看安靜做好，看土地做súi；	Àⁿ肩頭擔teh，成做勞苦ê奴僕。
<sup>16</sup> Tàn beh判斷伊ê百姓，	親像以色列支派ê一個。
<sup>17</sup> Tàn beh做路裡ê蛇，	路中ê毒蛇；	咬傷馬蹄，騎ê人hiàⁿ tùi後面落去。
<sup>18</sup> 耶和華ah，我有thèng候你ê拯救。
<sup>19</sup> Ka-tek beh hō͘軍隊追逼，	總是伊beh追逼in ê腳後tiⁿ。
<sup>20</sup> A-siat beh出好ê米糧，	Koh出王所食ê好物。
<sup>21</sup> Ná-hut-tha-lī是tháu放ê鹿母，	出好聽ê話。
<sup>22</sup> 約瑟是gâu結果子ê樹枝；	伊ê樹枝伸出牆外。
<sup>23</sup> 射箭ê人大傷害伊，用箭射伊，窘迫伊；
<sup>24</sup> 總是伊ê弓猶原ân，	伊ê手也得tio̍h有力；	這是tùi雅各ê全能ê ê手，	(Tùi這就有出牧者，以色列ê石磐) ，
<sup>25</sup> 亦對你ê父ê上帝，伊beh幫贊你；	Koh對hit-ê全能ê，伊beh賜福你；Beh用天頂降落ê福氣，深淵所khǹg ê福氣，以及食奶生產ê福氣，lóng beh hō͘你。
<sup>26</sup> 你ê老父所祝ê福氣，	贏過我ê父公所祝ê福氣，	直到永世代ê山嶺極頭ê邊界；	Chiah-ê福氣beh降落tī約瑟ê頭殼，	臨到hit-ê kap兄弟特別ê ê頭殼頂。
<sup>27</sup> 便雅憫是gâu peh拆ê豺狼；	早起時食伊所抓tio̍h ê，	Ê-hng時分伊所搶tio̍h ê。
<sup>28</sup> 這一切是以色列ê十二支派；這亦是in ê老父對in所講ê話，kā in所祝福ê；lóng是照ta̍k人ê福份，kā in祝福。
<sup>29</sup> 伊koh吩咐in講，我beh tò去我ê列祖hia，lín tio̍h將我埋葬tī Hek人Í-hut-lûn 田裡ê穴，kap我ê父公siâng所在；
<sup>30</sup> 就是tī迦南地Bān-lī ê面前，Be̍k-pí-la̍h 田裡ê穴；hit-ê 穴kap田是亞伯拉罕tùi Hek人Í-hut-lûn買做業，來做墓地ê。
<sup>31</sup> Tī-hia埋葬亞伯拉罕kap伊ê bó͘撒拉；koh tī-hia埋葬以撒kap伊ê bó͘利百加；我亦tī-hia埋葬利亞。
<sup>32</sup> Hit坵田kap hit內面ê穴，是tùi Hek人買ê。
<sup>33</sup> 雅各吩咐伊hiah-ê kiáⁿ明白，腳kiu上床，就氣斷，tò去伊ê列祖hia。

</p></div><div class="p_right"><div class="chap">=== 創世記 · 第 49 章 ===</div><p>
<sup>1</sup> Ngá-kok kiò i hiah ê kiáⁿ lâi kóng, Lín lóng chū-chi̍p, góa beh chiong lín ji̍t-āu só͘ ōe tú-tio̍h ê sū kā lín kóng.
<sup>2</sup> Ngá-kok chiah ê kiáⁿ, lín tio̍h chū-chi̍p lâi thiaⁿ,	Tio̍h thiaⁿ lín lāu-pē ê ōe.
<sup>3</sup> Liû-piān ah, lí sī góa ê tōa-kiáⁿ, góa ê koân-sè, góa ê khùi-la̍t ê khí-thâu,	Ui-giâm ê te̍k-sek-ê, koân-lêng ê te̍k-sek-ê.
<sup>4</sup> Chóng-sī lí chhin-chhiūⁿ chúi teh-kún, tek-khak bōe tit-tio̍h ku thâu-ūi;	In-ūi lí peh-chiūⁿ lín lāu-pē ê bîn-chhn̂g;	Hit-sî lí phah lah-sap i;  i peh-chiūⁿ góa ê pho͘.
<sup>5</sup> Se-biān Lī-bī sī hiaⁿ-tī;	In ê to-kiàm sī hiong-ok ê khì-kū.
<sup>6</sup> Góa ê sim-sîn ah, lí m̄-thang kap in tâng kè-bô͘;	Góa ê sîn-hûn ah, lí m̄-thang kap in ê hōe-chiòng liân-lo̍k.	In-ūi in thèng-khí siū-khì, thâi-sí lâng,	In chhut-chāi ì-sù koah-tn̄g gû-thúi ê tōa-kun.
<sup>7</sup> In ê siū-khì sò-pō, thang chiù-chó͘;	In ê hūn-khì chân-jím, ia̍h sī thang chiù-chó͘;	Góa beh pun-khui in tī Ngá-kok ke,	Sì-sòaⁿ in tī Í-sek-lia̍t cho̍k.
<sup>8</sup> Iû-tāi ah, lí ê hiaⁿ-tī beh o-ló lí;	Lí ê chhiú beh chhi̍h tùi-te̍k ê ām-kún;	Lí ê lāu-pē ê kiáⁿ beh phak-pài tī lí ê bīn-chêng.
<sup>9</sup> Iû-tāi sī sòe-chiah sai;	Góa ê kiáⁿ ah, lí tùi só͘ jiàu-tio̍h ê mi̍h, chiū chiūⁿ-khì;	I khut-lo̍h, i thìⁿ-kha, chhin-chhiūⁿ sai;	Ia̍h chhin-chhiūⁿ bú ê sai, chī-chūi káⁿ jiá i?
<sup>10</sup> Koân-pèng bô lī-khui Iû-tāi,	Tī-lí-ê bô lī-khui i nn̄g ki kha ê tiong-kan,	Kàu Sī-lô lâi;	Lia̍t-pang lóng beh kui i.
<sup>11</sup> Pa̍k i ê lû-á tī phû-tô-chhiū,	Pa̍k i ê lû-á-kiáⁿ tī hó ê phû-tô-chhiū;	Ēng phû-tô-chiú sóe i ê i-ho̍k,	Ēng phû-tô-chiap sóe i ê i-chiûⁿ.
<sup>12</sup> I ê ba̍k-chiu in-ūi chiú lâi âng,	I ê chhùi-khí in-ūi leng lâi pe̍h.
<sup>13</sup> Se-pò͘-lûn beh khiā-khí hái-kháu,	Beh chòe pha-chûn ê hái-kháu;	I ê kài beh kàu Se-tùn.
<sup>14</sup> Í-sat-ka sī ióng ê lû,	Tó tī iûⁿ-tiâu ê tiong-kan;
<sup>15</sup> I khòaⁿ an-chēng chòe hó, khòaⁿ thó͘-tōe chòe súi;	Àⁿ keng-thâu taⁿ-teh, chiâⁿ-chòe lô-khó͘ ê lô͘-po̍k.
<sup>16</sup> Tàn beh phòaⁿ-toàn i ê peh-sìⁿ,	Chhin-chhiūⁿ Í-sek-lia̍t chi-phài ê chi̍t-ê.
<sup>17</sup> Tàn beh chòe lō͘-ni̍h ê chôa,	Lō͘-tiong ê to̍k-chôa;	Kā-siong  bé-tôe, khiâ ê lâng hiàⁿ tùi āu-bīn lo̍h-khì.
<sup>18</sup> Iâ-hô-hoa ah, góa ū thèng-hāu Lí ê chín-kiù.
<sup>19</sup> Ka-tek beh hō͘ kun-tūi tui-pek,	Chóng-sī i beh tui-pek in ê kha-āu-tiⁿ.
<sup>20</sup> A-siat beh chhut hó ê bí-niû,	Koh chhut ông só͘ chia̍h ê hó-mi̍h.
<sup>21</sup> Ná-hut-tha-lī sī tháu-pàng ê lo̍k-bú,	Chhut hó-thiaⁿ ê ōe.
<sup>22</sup> Iok-sek sī gâu kiat ké-chí ê chhiū-ki;	I ê chhiū-ki chhun-chhut chhiûⁿ-gōa.
<sup>23</sup> Siā-chìⁿ ê lâng tōa siong-hāi i,	Ēng chìⁿ siā i, khún-pek i;
<sup>24</sup> Chóng-sī i ê keng iû-goân ân,	I ê chhiú iā tit-tio̍h ū la̍t;	Che sī tùi Ngá-kok ê Choân-lêng-ê ê chhiú,	(Tùi che chiū ū chhut bo̍k-chiá, Í-sek-lia̍t ê chio̍h-pôaⁿ),
<sup>25</sup> Ia̍h tùi lí ê pē ê Siōng-tè, I beh pang-chān lí;	Koh tùi hit ê Choân-lêng-ê, I beh sù-hok lí;	Beh ēng thiⁿ-téng kàng-lo̍h ê hok-khì,	Chhim-ian só͘ khǹg ê hok-khì,	Í-ki̍p chia̍h-leng seng-sán ê hok-khì, lóng beh hō͘ lí.
<sup>26</sup> Lí ê lāu-pē só͘ chiok ê hok-khì,	Iâⁿ-kè góa ê pē-kong só͘ chiok ê hok-khì,	Ti̍t-kàu éng sè-tāi ê soaⁿ-niá ke̍k-thâu ê piⁿ-kài;	Chiah ê hok-khì beh kàng-lo̍h tī Iok-sek ê thâu-khak,	Lîm-kàu hit ê kap hiaⁿ-tī te̍k-pia̍t-ê ê thâu-khak-téng.
<sup>27</sup> Piān-ngá-bín sī gâu peh-thiah ê chhâi-lông;	Chá-khí-sî chia̍h i só͘ jiàu-tio̍h-ê,	Ê-hng-sî pun i só͘ chhiúⁿ-tio̍h ê.
<sup>28</sup> Che it-chhè sī Í-sek-lia̍t ê cha̍p-jī chi-phài;  che ia̍h sī in ê lāu-pē tùi in só͘ kóng ê ōe, kā in só͘ chiok-hok-ê;  lóng sī chiàu ta̍k-lâng ê hok-hūn, kā in chiok-hok.
<sup>29</sup> I koh hoan-hù in kóng, Góa beh tò-khì góa ê lia̍t-chó͘ hia, lín tio̍h chiong góa bâi-chòng tī Hek-lâng Í-hut-lûn chhân-ni̍h ê hia̍t, kap góa ê pē-kong siâng só͘-chāi;
<sup>30</sup> chiū-sī tī Ka-lâm tōe Bān-lī ê bīn-chêng, Be̍k-pí-la̍h chhân-ni̍h ê hia̍t;  hit ê hia̍t kap chhân sī A-pek-la̍h-hán tùi Hek-lâng Í-hut-lûn bóe chòe gia̍p, lâi chòe bōng-tōe ê.
<sup>31</sup> Tī-hia bâi-chòng A-pek-la̍h-hán kap i ê bó͘ Sat-la̍h;  koh tī-hia bâi-chòng Í-sat kap i ê bó͘ Lī-pek-ka;  góa ia̍h tī-hia bâi-chòng Lī-a.
<sup>32</sup> Hit khu chhân kap hit lāi-bīn ê hia̍t, sī tùi Hek-lâng bóe-ê.
<sup>33</sup> Ngá-kok hoan-hù i hiah ê kiáⁿ bêng-pe̍k, kha kiu-chiūⁿ chhn̂g, chiū khùi tn̄g, tò-khì i ê lia̍t-chó͘ hia.

</p></div></div><div class="p_outer"><div class="p_left"> <div class="chap">=== 創世記 · 第 50 章 ===</div><p>
<sup>1</sup> 約瑟仆tī伊ê老父ê面，啼哭，chim伊。
<sup>2</sup> 約瑟吩咐伺候伊ê醫生，用香料灌伊ê老父；醫生就用香料灌以色列。
<sup>3</sup> 灌身屍定tio̍h ê例tio̍h四十日；hit-ê四十日滿，koh埃及人為伊啼哭七十日。
<sup>4</sup> 為tio̍h伊啼哭ê日已經過，約瑟tùi法老家內ê人講，我若tī lín ê面前得tio̍h恩典，請lín通知法老，kā伊講，
<sup>5</sup> 我ê老父kah我chiù-chōa講，我beh死lah，你tio̍h將我埋葬tī迦南地，tī我為本身所掘ê墓；taⁿ求你准我上去埋葬我ê老父，然後我beh 倒tńg來。
<sup>6</sup> 法老講，你thang上去埋葬你ê老父，照伊所kah你chiù ê chōa。
<sup>7</sup> Tùi án-ni，約瑟上去埋葬伊ê老父；kap伊相kap上去ê，有法老ê眾人臣，kap法老家內ê長老，kap埃及國眾長老。
<sup>8</sup> Koh有約瑟全家，kap伊hiah-ê兄弟，以及伊ê老父ê家眷；只有in ê gín-á，kap羊群、牛群，lóng留tī Ko-san地。
<sup>9</sup> Koh有車kap騎馬ê，hit陣ê人不止chōe。
<sup>10</sup> In到約旦河外，A-ta̍t ê五穀場，就tī-hia大啼哭，大哀傷；約瑟為tio̍h老父悲哀七日。
<sup>11</sup> 迦南地khiā起ê百姓看見A-ta̍t五穀場ê啼哭，就講，這是埃及人一場ê大啼哭；因為án-ni，hit-ê地名叫A-pek-be̍k-se，是tī約旦河外。
<sup>12</sup> 雅各hiah-ê kiáⁿ就照老父所吩咐ê kā伊做；
<sup>13</sup> hiah-ê kiáⁿ將伊運到迦南地，埋葬tī Bān-lī ê頭前，Be̍k-pí-la̍h 田裡ê穴，hit-ê穴kap田是亞伯拉罕tùi Hek人Í-hut-lûn買做業，來做墓地ê。
<sup>14</sup> 約瑟埋葬in老父以後，就kap眾兄弟，以及一切kap伊上去埋葬in老父ê人，lóng 倒tńg埃及。
<sup>15</sup> 約瑟hiah-ê兄看in老父已經死，就講，Kiám-chhái約瑟beh怨恨咱，照咱前款待伊lóng總ê pháiⁿ，一盡報應咱。
<sup>16</sup> In就託人去見約瑟講，你ê老父未死ê事先，吩咐講，
<sup>17</sup> Lín tio̍h對約瑟án-ni講，前你chiah-ê兄pháiⁿ款待你，求你赦免in ê過失kap罪惡；taⁿ求你赦免你ê老父ê上帝ê奴僕ê過失。In對約瑟講chiah-ê話，約瑟就啼哭。
<sup>18</sup> 伊chiah-ê兄koh來仆tī伊面前講，阮是你ê奴僕。
<sup>19</sup> 約瑟kā in講，m̄免驚；我kiám替上帝mah？
<sup>20</sup> 前lín ê意思是pháiⁿ，總是上帝ê意思是好；beh保全chōe-chōe人ê性命，親像今á日。
<sup>21</sup> Taⁿ lín m̄免驚；我beh養飼lín，kap lín ê kiáⁿ兒。Tùi án-ni，約瑟用親愛ê話安慰in。
<sup>22</sup> 約瑟kap in老父ê家眷lóng tiàm埃及；約瑟食百一歲。
<sup>23</sup> 約瑟得tio̍h看見Í-hoat-liân第三代ê孫；Má-ná-se ê孫Má-kiat ê kiáⁿ，約瑟亦抱in tī腳頭u。
<sup>24</sup> 約瑟對伊ê兄弟講，我beh死lah；總是上帝的確看顧lín，chhōa lín tùi chit所在上去，到伊chiù-chōa應允hō͘亞伯拉罕、以撒、雅各ê地。
<sup>25</sup> 約瑟kah以色列ê kiaⁿ孫chiù-chōa講，上帝的確照顧lín，lín tio̍h將我ê骨頭運上去。約瑟死，tú-á百一歲；人用香料kā伊灌；將伊收落棺，停tī埃及。

</p></div><div class="p_right"><div class="chap">=== 創世記 · 第 50 章 ===</div><p>
<sup>1</sup> Iok-sek phak tī i ê lāu-pē ê bīn, thî-khàu, chim-i.
<sup>2</sup> Iok-sek hoan-hù su-hāu i ê i-seng, ēng hiuⁿ-liāu koàn i ê lāu-pē;  i-seng chiū ēng hiuⁿ-liāu koàn Í-sek-lia̍t.
<sup>3</sup> Koàn sin-si tiāⁿ-tio̍h ê lē tio̍h sì-cha̍p ji̍t;  hit ê sì-cha̍p ji̍t móa, koh Ai-ki̍p lâng ūi i thî-khàu chhit-cha̍p ji̍t.
<sup>4</sup> Ūi-tio̍h i thî-khàu ê ji̍t í-keng kè, Iok-sek tùi Hoat-ló ke-lāi ê lâng kóng, Góa nā tī lín ê bīn-chêng tit-tio̍h un-tián, chhiáⁿ lín thong-ti Hoat-ló, kā i kóng,
<sup>5</sup> Góa ê lāu-pē kah góa chiù-chōa kóng, Góa beh sí lah, lí tio̍h chiong góa bâi-chòng tī Ka-lâm tōe, tī góa ūi pún-sin só͘ ku̍t ê bōng;  taⁿ kiû lí chún góa chiūⁿ-khì bâi-chòng góa ê lāu-pē, jiân-āu góa beh tò-tńg-lâi.
<sup>6</sup> Hoat-ló kóng, Lí thang chiūⁿ-khì bâi-chòng lí ê lāu-pē, chiàu i só͘ kah lí chiù ê chōa.
<sup>7</sup> Tùi án-ni Iok-sek chiūⁿ-khì bâi-chòng i ê lāu-pē;  kap i saⁿ-kap chiūⁿ-khì ê, ū Hoat-ló ê chèng jîn-sîn, kap Hoat-ló ke-lāi ê tióng-ló, kap Ai-ki̍p kok chèng tióng-ló.
<sup>8</sup> Koh ū Iok-sek choân-ke, kap i hiah ê hiaⁿ-tī, í-ki̍p i ê lāu-pē ê ke-koàn;  chí-ū in ê gín-á, kap iûⁿ-kûn gû-kûn, lóng lâu tī Ko-san tōe.
<sup>9</sup> Koh ū chhia kap khiâ-bé-ê, hit-tīn ê lâng put-chí chōe.
<sup>10</sup> In kàu Iok-tàn hô gōa, A-ta̍t ê gō͘-kak-tiûⁿ, chiū tī-hia tōa thî-khàu, tōa ai-siong;  Iok-sek ūi-tio̍h lāu-pē pi-ai chhit-ji̍t.
<sup>11</sup> Ka-lâm tōe khiā-khí ê peh-sìⁿ khòaⁿ-kìⁿ A-ta̍t gō͘-kak-tiûⁿ ê thî-khàu, chiū kóng, Che sī Ai-ki̍p lâng chi̍t-tiûⁿ ê tōa thî-khàu;  in-ūi án-ni, hit ê tōe miâ kiò A-pek-be̍k-se, sī tī Iok-tàn hô gōa.
<sup>12</sup> Ngá-kok hiah ê kiáⁿ chiū chiàu lāu-pē só͘ hoan-hù-ê kā i chòe;
<sup>13</sup> hiah ê kiáⁿ chiong i ūn kàu Ka-lâm tōe, bâi-chòng tī Bān-lī ê thâu-chêng, Be̍k-pí-la̍h chhân-ni̍h ê hia̍t, hit ê hia̍t kap chhân sī A-pek-la̍h-hán tùi Hek-lâng Í-hut-lûn bóe chòe gia̍p, lâi chòe bōng-tōe ê.
<sup>14</sup> Iok-sek bâi-chòng in lāu-pē í-āu, chiū kap chèng hiaⁿ-tī, í-ki̍p it-chhè kap i chiūⁿ-khì bâi-chòng in lāu-pē ê lâng, lóng tò-tńg Ai-ki̍p.
<sup>15</sup> Iok-sek hiah ê hiaⁿ khòaⁿ in lāu-pē í-keng sí, chiū kóng, Kiám-chhái Iok-sek beh oàn-hūn lán, chiàu lán chêng khoán-thāi i lóng-chóng ê pháiⁿ, it-chīn pò-èng lán.
<sup>16</sup> In chiū thok lâng khì kìⁿ Iok-sek kóng, Lí ê lāu-pē bē sí ê tāi-seng, hoan-hù kóng,
<sup>17</sup> Lín tio̍h tùi Iok-sek án-ni kóng,  Chêng lí chiah ê hiaⁿ pháiⁿ khoán-thāi lí, kiû lí sià-bián in ê kè-sit kap chōe-ok;  taⁿ kiû lí sià-bián lí ê lāu-pē ê Siōng-tè ê lô͘-po̍k ê kè-sit.  In tùi Iok-sek kóng chiah ê ōe, Iok-sek chiū thî-khàu.
<sup>18</sup> I chiah ê hiaⁿ koh lâi phak tī i bīn-chêng kóng, Goán sī lí ê lô͘-po̍k.
<sup>19</sup> Iok-sek kā in kóng, M̄-bián kiaⁿ;  góa kiám thòe Siōng-tè mah?
<sup>20</sup> Chêng lín ê ì-sù sī pháiⁿ, chóng-sī Siōng-tè ê ì-sù sī hó;  beh pó-choân chōe-chōe lâng ê sìⁿ-miā, chhin-chhiūⁿ kin-á-ji̍t.
<sup>21</sup> Taⁿ lín m̄-bián kiaⁿ;  góa beh iúⁿ-chhī lín, kap lín ê kiáⁿ-jî.  Tùi án-ni Iok-sek ēng chhin-ài ê ōe an-ùi in.
<sup>22</sup> Iok-sek kap in lāu-pē ê ke-koàn lóng tiàm Ai-ki̍p;  Iok-sek chia̍h pah-it hè.
<sup>23</sup> Iok-sek tit-tio̍h khòaⁿ-kìⁿ Í-hoat-liân tē-saⁿ tāi ê sun;  Má-ná-se ê sun Má-kiat ê kiáⁿ, Iok-sek ia̍h phō in tī kha-thâu-u.
<sup>24</sup> Iok-sek tùi i ê hiaⁿ-tī kóng, Góa beh sí lah;  chóng-sī Siōng-tè tek-khak khòaⁿ-kò͘ lín, chhōa lín tùi chit só͘-chāi chiūⁿ-khì, kàu I chiù-chōa èng-ún hō͘ A-pek-la̍h-hán, Í-sat, Ngá-kok ê tōe.
<sup>25</sup> Iok-sek kah Í-sek-lia̍t ê kiáⁿ-sun chiù-chōa kóng, Siōng-tè tek-khak chiàu-kò͘ lín, lín tio̍h chiong góa ê kut-thâu ūn-chiūⁿ-khì. Iok-sek sí, tú-á pah-it hè; lâng ēng hiuⁿ-liāu kā i koàn; chiong i siu-lo̍h koan, thêng tī Ai-ki̍p.

</p></div></div></section>


</body></html>
